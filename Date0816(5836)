聞如是：
一時，佛在舍衛國只樹給孤獨園。
爾時，世尊告諸比丘：受人利養甚為不易，令人不得至無為之處。所以然者，若修羅陀比丘不貪利養者，終不於我法中，舍三法衣而作居家。
修羅陀比丘本作阿練若行：到時乞食，一處一坐，或正中食，樹下露坐，樂閑居*之處，著五納衣，或持三衣，或樂冢間，勤身苦行，行此頭陀。是時，修羅陀比丘常受蒲呼國王供養，以百味*之食，日來給與。
爾時，彼比丘意染此食，漸舍阿練若行：到時乞食，一處一坐，正中食，樹下露坐，閑居之處，著五納衣，或持三衣，或樂冢間，勤身苦體。盡舍此已，去三法衣，還為白衣；屠牛殺生，不可稱計，身壞命終，生地獄中。諸比丘！以此方便，知利養甚重，令人不得至無上正真之道。若未生利養心，制令不生；已生，求方便使滅。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當滅一法，我證神通，諸漏得盡。云何為一法？所謂味欲。是故，諸比丘！當滅此味欲，我證汝等成神通果，諸漏得盡。
爾時，世尊便說此偈：
眾生著此味，死墮惡趣中；
今當舍此欲，便成阿羅漢。
是故，諸比丘！常當舍此味著之想。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，於舍衛城內，有一長者，適喪一子，甚愛敬念，未曾能舍。彼見子死，便生狂惑，周旋往來，不停一處。若見人時，便作是語：頗有見我兒乎？
爾時，彼人漸漸往至只洹精舍，到世尊所，在一面住。爾時，彼人白世尊曰：瞿曇沙門！頗見我兒乎？
世尊告長者曰：何故顏貌不悅，諸根錯亂？
爾時，長者報瞿曇曰：焉得不爾？所以然者，我今唯有一子，舍我無常。甚愛敬念，未曾離目前；哀愍彼子，故令我生狂。我今問沙門，見我兒耶？
世尊告曰：如是，長者！如汝所問，生、老、病、死，世之常法；恩愛別離苦、怨憎會苦，子舍汝無常，豈得不念乎！
爾時，彼人聞世尊所說，不入其懷，便舍而退去。前行見人，復作是語：沙門瞿曇說言曰：恩愛分別，便有快樂。如沙門所說，為審爾不？
前人對曰：恩愛別離，有何樂哉？
當於爾時，去舍衛城不遠，有眾多人而共博戲。爾時，彼人便作是念：此諸男子聰明智慧，無事不知，我今當以此義問彼諸人。
詣博戲所，問眾人曰：沙門瞿曇向我說曰：恩愛別離苦、怨憎會苦，此者快樂。諸人等今於意云何？
是時，諸博戲者報斯人曰：恩愛別離，有何樂哉？言快樂者，此義不然。
是時，彼人便作是念：審知如來言終不虛妄，云何恩愛別離，當有樂耶？此義不然。
爾時，彼人入舍衛城，至宮門外稱：沙門瞿曇而作是教：恩愛別離、怨憎之會，此者快樂。
爾時，舍衛城及中宮內，普傳此語，靡不周遍。當於爾時，大王波斯匿及摩利夫人，共在高樓之上相娛樂戲。爾時，王波斯匿告摩利夫人曰：沙門瞿曇審有斯語：恩愛離別、怨憎之會，此皆快樂。
夫人報曰：吾不從如來聞此言教，設當如來有此教者，事亦不虛。
王波斯匿告曰：猶如師教弟子：為是、舍是？弟子報言：如是，大師！汝今摩利亦復如是，彼瞿曇沙門雖作是說，汝應作是言：如是不異，無有虛妄。然卿速去，不須在吾前立。
爾時，摩利夫人語竹膊婆羅門曰：汝今往詣只*洹精舍，到如來所，持我名字，禮世尊足，復以此義具白世尊云：舍衛城內及中宮人有此言論：沙門瞿曇言恩愛別離、怨憎合會，此皆快樂。不審世尊有此教耶？若世尊有所言說者，汝善承受，還向我說。
是時，竹膊婆羅門受夫人教敕，尋往至只*洹精舍。到世尊所，共相問訊。共相問訊已，在一面坐。
時，彼梵志白世尊曰：摩利夫人禮世尊足，問訊如來起居輕利，游步康強乎？訓化盲冥，得無勞耶？
復作是語：此舍衛城內普傳此言：沙門瞿曇而作是教：恩愛別離、怨憎之會，此樂快哉！不審世尊有是言教耶？
爾時，世尊告竹膊婆羅門曰：於此舍衛城內，有一長者喪失一子，彼念此子，狂惑失性，東西馳走，見人便問：誰見我子？然婆羅門！恩愛別離苦、怨憎會苦，此皆無有歡樂。昔日此舍衛城中，復有一老母無常，亦復狂惑不識東西；復有*一老父無常；亦復有兄弟姊妹皆悉無常。彼見此無常之變，生狂失性不識東西。婆羅門！昔日此舍衛城中有一人，新迎婦，端正無雙。爾時，彼人未經幾時，便自貧窮。時，彼婦父母見此人貧，便生此念：吾當奪女更嫁與余人。彼人竊聞婦家父母欲奪吾婦，更嫁與余家。爾時，彼人衣帶利刀，便往至婦家。當於爾時，彼婦在墻外紡作。是時，彼人往至婦父母家問：我婦今為所在？婦母報言：卿婦在墻外陰中紡作。爾時，彼人便往至婦所。到已，問婦曰：云卿父母欲奪汝更余嫁耶？婦報言：信有此語，然我不樂聞此言耶！爾時，彼人卽拔利劍，取婦刺殺，復取利劍，自刺其腹，并復作是語：我二人俱取死。婆羅門！當以此方便，知恩愛別離、怨憎會苦，此皆愁憂，實不可言！
爾時，竹膊婆羅門白世尊曰：如是，世尊！有此諸惱，實苦不樂。所以然者，昔我有一子，舍我無常，晝夜追憶，不離心懷。時我念兒，心意狂惑，馳走東西，見人便問：誰見我兒？沙門瞿曇今所說者，誠如所言。國事煩多，欲還所止。
世尊告曰：今正是時。
從座起，遶佛三匝而去。往來至摩利夫人所，以此因緣具白夫人。
時，摩利夫人復至波斯匿王所，到已，白大王曰：今欲有所問，唯愿大王事事見報！云何，大王！為念琉璃王子不？
王報言：甚念！愛愍不去心首。
夫人問曰：若當王子有遷變者，大王！為有憂也？
王復報言：如是，夫人！如汝所言。
夫人問曰：大王當知：恩愛別離，皆興愁想。云何，大王！為念伊羅王子乎？
王報言：我甚愛敬！
夫人問曰：大王！若當王子有遷變者，有愁憂耶？
王報言：甚有愁憂！
夫人報言：當以此方便，知恩愛別離，無有歡樂。云何，大王！念薩羅陀剎利種不？
王報言：甚愛敬念！
夫人言：云何，大王！若使薩羅陀夫人有變易者，大王為有憂耶？
王報言：吾有愁憂。
夫人言：大王！當知恩愛別離，此皆是苦。
夫人言：王念我不？
王言：我愛念汝。
夫人言：設當我身有變易者，大王有愁憂乎？
王言：設汝身有變易，便有愁憂。
大王！當以此方便，知恩愛別離、怨憎合會，無歡樂心。
夫人言：云何，大王！念迦尸、拘薩羅人民乎？
王言：我甚愛念迦尸、拘薩羅人民！
夫人言：迦尸、拘薩羅人民設當變易者，大王有愁憂乎？
王言：迦尸、拘薩羅人民當有變易者，我命不存，況言愁憂乎？所以然者，我因迦尸、拘薩羅國人民力，當得自存。以此方便，知命尚不存，何況不生愁憂乎？
夫人言：以此知之，恩愛別離，皆有此苦，無有歡樂。
爾時，王波斯匿右膝著地，叉手合掌而向世尊，作是說：甚奇！甚奇！彼世尊而說此法。若當彼沙門瞿曇來者，爾乃可得共言論。
復語夫人：自今以後，當更看汝勝於常日，所著服飾與吾無異。
爾時，世尊聞摩利夫人與大王立此論本，告諸比丘：摩利夫人甚大聰明，設當王波斯匿問我此語者，我亦當以此義向彼王說之，如夫人向王所說而無有異。
又告諸比丘：我聲聞中第一得證優婆斯，篤信牢固，所謂摩利夫人是。
爾時，諸比丘聞佛所說，歡喜奉行！
聞如是：
一時，佛在拔只國尸牧摩羅山鬼林鹿園中。
爾時，那憂羅公長者往至世尊所，頭面禮足，在一面坐。須臾，退坐白世尊曰：我今年朽，加復抱病，多諸憂惱，唯愿世尊隨時教訓，使眾生類長夜獲安隱！
爾時，世尊告長者曰：如汝所言，身多畏痛，何可恃怙？但以薄皮而覆其上。長者當知：其有依憑此身者，正可見須臾之樂；此是愚心，非智慧者所貴。是故，長者！雖身有病，令心無病。如是，長者！當作是學！
爾時，長者聞說斯言，從*座起，禮世尊足，便退而去。
爾時，長者復作是念：我今可往至尊者舍利弗所問斯義。是時，舍利弗去彼不遠，在樹下坐。是時，那優羅公往至舍利弗所，頭面禮足，在一面坐。
是時，舍利弗問長者：顏貌和悅，諸根寂靜，必有所因。長者！故當從佛聞法耶？
時，長者白舍利弗言：云何，尊者舍利弗！顏貌焉得不和悅乎？所以然者，向者世尊以甘露之法，溉灌胸懷。
舍利弗言：云何，長者！以甘露之法，溉灌胸懷？
長者報言：於是，舍利弗！我至世尊所，頭面禮足，在一面坐。爾時，我白世尊曰：年朽長大，恒抱疾病，多諸苦痛，不可稱計，唯愿世尊分別此身，普使眾生，獲此安隱！爾時，世尊便告我言：如是，長者！此身多諸衰苦，但以薄皮而覆其上。長者當知：其有恃怙此身者，正可有斯須臾之樂，不知長夜受苦無量。是故，長者！此身雖有患，當使心無患。如是，長者！當作是學！世尊以此甘露之法，而見溉灌。
舍利弗言：云何，長者！更不重問如來此義乎？云何身有患心有患？云何身有病心無病？
長者白舍利弗言：實無此辯重問世尊，身有患心有患，身有患心無患。尊者舍利弗必有此辯，愿具分別！
舍利弗言：諦聽！諦聽！善思念之，吾當與汝廣演其義。
對曰：如是，舍利弗！從彼受教。
舍利弗告長者曰：於是，長者！凡夫之人不見圣人，不受圣教，不順其訓。亦不見善知識，不與善知識從事。彼計色為我，色是我所，我是色所；色中有我，我中有色，彼色、我色合會一處。彼色、我色*以集一處，色便敗壞，遷移不停，於中復起愁憂苦惱。痛、想、行、識皆觀我有識，識中有我，我中有識，彼識、我識合會一處。彼識、我識*以會一處，識便敗壞，遷移不停，於中復起愁憂苦惱。如是，長者！是為身亦有患，心亦有患。
長者問舍利弗曰：云何身有患心無患耶？
舍利弗言：於是，長者！賢圣弟子承事圣賢，修行禁法，與善知識從事，親近善知識。彼亦不觀我有色；不見色中有我，我中有色；不見色是我所，我是色所。彼色遷轉不住，彼色*以移易，不生愁憂、苦惱、憂色之患；亦復不見痛、想、行、識。不見識中有我，我中有識；亦不見識我所，亦不見我所識。彼識、我識以會一處，識便敗壞，於中不起愁憂、苦惱。如是，長者！*是為身有患而心無患。是故，長者！當作是習，遺身去心，亦無染著。如是，長者！當作是學！
爾時，那憂羅公聞舍利弗所說，歡喜奉行！
聞如是：
一時，佛在舍衛國只樹給孤獨園。
爾時，世尊與數千萬眾，前後圍遶而為說法。爾時，江側婆羅門身負重擔，便至世尊所。到已舍擔，一面在世尊所，默然而住。爾時，彼婆羅門作是思惟：今日沙門瞿曇與數千萬眾，前後圍遶而為說法。我今清凈，與沙門瞿曇等無有異。所以然者，沙門瞿曇食好粳糧，種種肴饌，今我食菓蓏以自濟命。
爾時，世尊*以知婆羅門心中所念，告諸比丘：其有眾生以二十一結染著心者，當觀彼人必墮惡趣，不生善處。云何為二十一結？瞋心結、恚害心結、睡眠心結、調戲心結、疑是心結、怒為心結、忌為心結、惱為心結、嫉為心結、憎為心結、無慚心結、無愧心結、幻為心結、奸為心結、偽為心結、諍為心結、憍為心結、慢為心結、妬
為心結、增上慢為心結、貪為心結。諸比丘！若有人有此二十一結染著心者，當觀其人必墮惡趣，不生善處。猶如白新衣，久久朽故，多諸塵垢，意欲染成其色，青、黃、赤、黑終不得成。何以故？以有塵垢故。如是，比丘！若有人以此二十一結染著心者，當觀其人必墮惡趣，不生善處。
設復有人無此二十一結染著心者，當知斯人必生天上，不墮地獄中。猶如新凈白，隨意欲作何色？青、黃、赤、黑必成其色，終不敗壞。所以然者，以其凈故，此亦如是。其有無此二十一結染著心者，當觀其人必生天上，不墮惡趣。
若彼賢圣弟子起瞋恚心結，觀已，便能息之。起恚害心結、起睡眠心結、起調戲心結、起疑心結、起怒心結、起忌心結、起惱心結、起*嫉心結、起憎心結、起無慚心結、起無愧心結、起幻心結、起奸心結、起偽心結、起諍心結、起憍心結、起慢心結、起妬心結、起增上慢心結、起貪心結。
若彼賢圣弟子無瞋、無恚、無有愚惑，心意和悅，以慈心普滿一方而自娛樂；二方、三方、四方亦爾。四維上下，於一切中，一切亦一切世間，以無限無量，不可稱計，心無恚怒而自游戲。以此慈心，遍滿其中，得歡喜已，心意便正。
復以悲心普滿一方而自娛樂；二方、三方、四方亦爾。四維上下，於一切中，*一切亦一*切世間，以無量無限，不可稱計，心無恚怒而自游戲。以此悲心，遍滿其中，得歡喜已，心意便正。
復以喜心普滿一方而自娛樂；二方、三方、四方亦爾。四維上下，於一切中，*一切亦一*切世間，以無量無限，不可稱計，心無恚怒而自游戲。以此喜心，遍滿其中，得歡喜已，心意便正。
復以護心普滿一方而自娛樂；二方、三方、四方亦爾。四維上下，於一切中，*一切亦一*切世間，以無量無限，不可稱計，心無恚怒而自游戲。以此護心，遍滿其中，得歡喜已，心意便正。
便於如來所成於信根，根本不移，豎高顯幢，不可移動。諸天、龍、神、阿須倫、沙門、婆羅門，或世人民，於中得歡喜，心意便正。此是如來、至真、等正覺、明行成為、善逝、世間解、無上士、道法御、天人師，號佛、眾佑，於中得歡喜，心意便正，亦復成就於法。如來法者，甚為清凈，不可移動，人所愛敬，如是智者當作是觀。便於中而得歡喜，亦復成就於眾。如來圣眾甚為清凈，性行純和，法法成就：戒成就、三昧成就、智慧成就、解脫成就、解脫見慧成就。圣眾者，四雙八輩。此是如來圣眾，可敬可貴，實可承事。於中得歡喜，心意便正。
彼復以此三昧，心清凈無瑕穢，諸結使盡，亦無沾污。性行柔軟，逮於神通，便得自識無量宿命事，所從來處，靡不知之。若一生、二生、三生、四生、五生、十生、二十生、三十生、四十生、五十生、百生、千生、百千生，成敗劫、不成敗劫、成敗不成敗劫、無數成敗劫、無數不成敗劫，我曾在彼，字某、名某、姓某，如是生、如是食、受如是苦樂，受命長短，從彼終生彼間，從彼終生此間，如是自識無數宿命事。
復以此三昧，心清凈無瑕穢，知眾生心所念之事。彼復以天眼觀眾生類：有生者、有終者，善色、丑色，善趣、惡趣，若好、若丑，隨眾生行所作果報，皆悉知之。或有眾生，身行惡，口行惡，心行惡，誹謗賢圣，邪見造邪見行，身壞命終，生三惡道，趣泥黎中。或復有眾生，身行善，口行善，意行善，不誹謗賢圣，正見、無有邪見，身壞命終，生天上善處。是謂清凈天眼觀眾生類：有生者、有終者，善色、丑色，善趣、惡趣，若好、若丑，隨眾生行所作果報，皆悉知之。
彼復以此三昧，心清凈無瑕穢，無有結使，心性柔軟，逮於神通。復以漏盡通而自娛樂。彼觀此苦，如實知之。復觀苦集，復觀苦盡，復觀苦出要，如實知之。彼作是觀已，欲漏心得解脫，有漏心、無明漏心得解脫。已得解脫，便得解脫智：生死已盡，梵行已立，所作已辦，更不復受有，如實知之。如是，比丘！賢圣弟子心得解脫，雖復食粳糧、善美種種肴饍，摶若須彌，終無有罪。所以然者，以無欲、盡愛故，以無瞋、盡恚故，以無愚癡、盡愚癡故，是謂比丘中比丘，則內極沐浴已。
爾時，江側婆羅門白世尊曰：瞿曇沙門！可往至孫陀羅江側沐浴。
世尊告曰：云何，婆羅門！名之為孫陀羅江水？
婆羅門曰：孫陀羅江水是福之深淵，世之光明，其有人物在彼河水浴者，一切諸惡皆悉除盡。
爾時，世尊便說此偈：
此身無數劫，經歷彼河浴；
及諸小陂池，靡不悉周遍。
愚者常樂彼，闇行不清凈；
宿罪內充軀，彼河焉能救？
凈者常快樂，禁戒清亦快；
清者作清行，彼愿必果成。
設護不與取，行慈不殺生；
守誠不妄語，心等無增減。
汝今於此浴，必獲安隱處；
彼河何所至？猶盲投乎冥。
爾時，婆羅門白世尊曰：止！止！瞿曇！猶如者得伸，闇者見明，迷者示道，於闇室然明，無目者為作眼目。如是，沙門瞿曇！無數方便說此妙法，愿聽為道！
得作道，受具足戒。所以族姓子，出家學道，修無上梵行：生死已盡，梵行已立，所作已辦，更不復受有，如實知之。是時，尊者孫陀羅諦利卽成阿羅漢。
爾時，尊者孫陀羅諦利聞佛所說，歡喜奉行！
聞如是：
一時，佛在羅閱城耆闍崛山中，與大比丘五百人俱。
爾時，釋提桓因日時已過，向暮便往至世尊所，頭面禮足在一面坐。
以偈頌問如來義：
能說能宣布，渡流成無漏；
以*渡生死淵，今問瞿曇義。
我觀此眾生，所作福佑業；
造行若干種，施誰福最尊？
尊今靈鷲山，唯愿演此義，
知釋意所趣，亦為施者宣。
爾時，世尊以偈答曰：
四趣造福無，四果具足成；
諸學得跡人，宜信奉其法。
無欲亦無恚，愚盡成無漏；
盡度一切淵，施彼成大果。
諸此眾生類，所作福德業；
造行若干種，施僧獲福多。
此眾度無量，猶海出珍寶；
圣眾亦如是，演慧光明法。
拘翼彼善處，能施眾僧者；
獲福不可計，最勝之所說。
爾時，釋提桓因聞佛所說已，卽
禮佛足，便於彼退而去。爾時，釋提桓因聞佛所說，歡喜奉行！
聞如是：
一時，佛在羅閱城耆闍崛山中，與大比丘五百人俱。
爾時，尊者須菩提亦在王舍城耆闍崛山側，別作屋廬而自禪思。爾時，尊者須菩提身得苦患，甚為沈重。便作是念：我此苦痛為從何生？復從何滅？為至何所？爾時，尊者須菩提便於露地而敷坐具，直身正意，專精一心，結跏趺坐，思惟諸入，欲害苦痛。
爾時，釋提桓因知尊者須菩提所念，便以偈敕波遮旬曰：
善業脫諸縛，居在靈鷲山；
今得極重患，樂空諸根定。
速來往問疾，覲省尊上顏；
既得獲大福，種德莫過是。
時，波遮旬對曰：如是，尊者！
爾時，釋提桓因將五百天人及波遮旬，譬如士夫屈伸臂頃，便從三十三天沒，來至靈鷲山中，離尊者須菩提不遠，復以此偈語波遮旬曰：
汝今覺善業，樂禪三昧定；
柔和清凈音，令使從禪起。
波遮旬對曰：如是。
爾時，波遮旬從釋提桓因聞語已，便調琉璃之琴，前至須菩提所，便以此偈嘆須菩提曰：
結盡永無余，諸念不錯亂；
諸塵垢悉盡，愿速從禪覺。
心息*渡有河，降魔度諸結；
功德如大海，愿速從定起。
眼凈如蓮花，諸穢永不著；
無歸與作歸，空定速時起。
*渡四流無為，善解無老病；
以脫有為災，唯尊時定覺。
五百天在上，釋主躬自來；
欲覲圣尊顏，解空速時起。
從*座起，復嘆波遮旬曰：善哉！波遮旬！汝今音與琴合，琴與音合，而無有異。然*琴音不離歌音，歌音不離*琴音，二聲共合，乃成妙聲。
爾時，釋提桓因便往至尊者須菩提所，頭面禮足在一面坐。爾時，釋提桓因白須菩提言：云何善業所抱患苦有增損乎？今此身病為從何生？身生耶？意生乎？
爾時，尊者須菩提語釋提桓因言：善哉！拘翼！法法自生，法法自滅；法法相動，法法自息。猶如，拘翼！有毒藥，復有害毒藥。天帝釋！此亦如是，法法相亂，法法自息。法能生法，黑法用白法治，白法用黑法治。天帝釋！貪欲病者用不凈治，瞋恚病者用慈心治，愚癡病者用智慧治。如是，釋提桓因！一切所有皆歸於空，無我、無人，無壽、無命，無士、無夫，無形、無像，無男、無女。猶如，釋提桓因！風壞大樹，枝葉雕落；雷雹壞苗，華*菓初茂，無水自萎；天降時雨，生苗得存。如是，天帝釋！法法相亂，法法自定。我本所患疼痛苦惱，今日已除，無復患苦。
是時，釋提桓因白須菩提言：我亦有愁憂苦惱，今聞此法無復有愁憂。眾事猥多，欲還天上。己亦有事及諸天事，皆悉猥多。
時，須菩提言：今正是時，宜可時去。
從*座起，前禮須菩提足，遶三匝而去。
是時，尊者須菩提便說此偈：
能仁說此語，根本悉具足；
智者獲安隱，聞法息諸病。
爾時，釋提桓因聞尊者須菩提所說，歡喜奉行！
調達及二經，皮及師利羅，
竹膊孫陀利，善業釋提桓。
