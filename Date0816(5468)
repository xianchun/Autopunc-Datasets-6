前哲入道機緣，禪書多不備具者，其過在當時英俊失于編次，是無衛宗弘法之心而然，遂致有見賢思齊者，徒增太息耳。
妙總窮居村落，不聞叢林勝事久矣。比者江西瑩仲溫遠自雙徑來訪山舍，娓娓談前言往行，殊慰此懷。徐探囊中，遂得羅湖野錄一編，所載皆命世宗師與賢士大夫言行之粹美，機鋒之醻酢，雄文可以輔宗教，明誨可以警後昆。於是詳覽熟思，不忍釋手，亦足以見仲溫為道為學之要，其操心亦賢於人遠矣。與天下好事者共之，庶幾後世英俊繼而為之，使夫佛祖之道光明盛大，其澤豈不博哉？
