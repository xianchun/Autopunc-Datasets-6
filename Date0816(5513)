吾粵佛教，自六祖後，宋世盛於雲門，元明寖衰。崇禎壬午間，天然昰和尚應陳子壯諸人之請，開法訶林，宗風大振。顧天然雖處方外，仍以忠孝廉節垂示及門，迨明社既屋，文人學士，搢紳遺老，多皈依受具，一時禮足凡數千人，創立海雲、海幢、別傳諸剎，嗚呼！何其盛也。余少日過庭，輒聞明季諸老軼事，間及宗門掌故，心竊慕焉。稍長讀天然諸弟子詩文，知多有託而逃，欲有所為者，其皈心空王非初志也。故金陵、福州、肇慶之擁立，廣州之歸附，屢仆屢起，凡十餘年，天然以世外之身，未能參預其間，而平昔所投分者，大都節義之士，聲氣隱隱相通，今讀瞎堂集於殉難諸臣，多有詩哀輓，其故可深長思已。至其心懷故國，遺臣志士，咸集其門，獨能超然無所連染者，是其法力偉大，感人甚深，異於出世者流徒耽寂滅也。辛巳初春，新會陳援庵先生自北平寄眎明季滇黔佛教考，陳寅恪先生序之，謂政治與宗教雖不同物，而終不能無所關涉。又豈獨滇黔為然哉，爰輯次天然和尚年譜，附著述考、弟子考，距其開法訶林時，適足甲子五周矣。竊歎年來道法衰微，人天隔阻，安得有如天然者起而復振之哉。天然同時，若鼎湖在犙贊和尚，亦與當代遺逸往來結納，為世景仰，而傳衣法侶，不若天然之盛，宗派流衍，並難詳考。此篇限於天然一派，非以概當時佛之教，而天然實為大眾所依歸，法門之砥柱，知人論世，因以見世衰法盛之由，其亦談宗門掌故者所樂聞歟。余觕覽遺編，詎通禪契，書闕有間，蒐訪未備，訂譌補漏，俟之博雅君子。
和尚名函昰，字麗中，別字天然，嗣長慶空隱道獨法，博山無異元來長孫，為曹洞宗第三十四傳。本姓曾，名起莘，字宅師，番禺縣慕德里司迼逕村人，世為邑中望族。
父名昌位，字本淨，約生明萬曆九年辛巳。母名函福，字智母，番禺官塘村林羅長女。生萬曆十二年甲申，以萬曆三十二年甲辰來歸本淨公，後俱出世。
本淨公生子一人，即和尚。女三，長適羅，蚤卒，次名今心，字頓徹，季名今再，字來機，皆和尚之妹，出世為廣州城東，無著庵比丘尼。
妻某氏，名函脫，字善解，禮道獨為比丘尼。
十月十四日亥時生，胎胞紫衣墮地始出。本淨公約二十八歲。智母師太二十五歲。元來三十四歲。道獨九歲。剩人函可生。出就外傅，一日覺身若隕虛，來無所從，大哭返家，熟睡乃已，如是者兩度。旋菴今湛生。澹歸今釋生。十月，今再生。石鑑今覞生。廣慈今攝生。擬注周易，問太極相生於塾師？為依文解說，和尚曰：此名言耳，太極究為何物？且兩儀未生，極何從往？兩儀既判，極何從去？塾師不能答。性好施與，有僧欺之再四，遂不喜見僧。鐵機今沼生。憨山德清卒，年七十八。補諸生。與里人梁未央朝鍾、黎美周遂球、羅季作賓王、陳全人學佺、張莂公二果、李烟客雲龍諸人，在賓王之散木堂，縱談當世務，以康濟為己任。左副都御史楊漣劾魏忠賢二十四大罪，不納，與左光斗同削籍歸。和尚知慕宗乘，智母師太因之素食。智母雅性嚴峭，和尚侍庭幃時，微有不合意，則默言竟日，必長跪色解乃已。和尚偶與同學薦亡友入寺，見一老宿語及持咒能致功名，和尚漫應之，出語陳學佺曰：吾輩功名豈假咒力耶？學佺曰：隨人志願耳，求功名，得功名，求慧性，得慧性。和尚然之，晨夕持誦，苦念慮不靜，於心性中，始生疑慮，久不自安。一夕靜坐，忽覺向所擾者，當下冰釋。讀圓覺經與己見合，就十二菩薩法門各作一頌，示諸同學，無不推服。及閱傳燈錄，不解其旨，並失却從前所得，疑情大發，懇親學出世法，親曰：汝欲出世，待名成償所學未晚。和尚遂精研世典，克成通儒。自言：予少從魯誥，囿於見聞，曾不知世外復有大聖人能過孔、孟。間從浮屠家，多聞因果事，輒指為虛誕，以是數年，可否不肯作決定信。一日過友人案頭得首楞嚴讀三四卷，雖不甚解為何等語，然理趣深玄，業面熱心折，遂攜歸終十卷，所見十習因，六交報，一一皆從心生，不由外鑠，乃不敢以虛誕及淺近事誣謗因果，自此由教乘入宗趣，歷八九稔，始識向上一路。是年間，與李雲龍父子結社於天關，離際道丘有贈雁水堂李煙客、曾宅師諸公結社參究四首。楊漣、左光斗、魏大中、周朝瑞、袁化中、顧大章六君子被逮下獄，旋死。陝西大饑，張獻忠等起義。和尚嘗作莫厭貧詩云：弱冠不知道，抱志志四方。讀書慕先賢，設心追上皇。蒿目切時艱，夙夜矢濟匡。寒雲起西北，中原臨蒼茫。千羽投西江，感物情慘傷。天運不可回，猖狂歸山陽。澤萌今遇生。訶衍今摩生。元來卒，年五十六。秋，舉鄉試第二，榜發方歌鹿鳴，坐念功名富貴，與己無預。道獨偕張二果至杭州，寓昭慶寺。阿字今無生。會試不第。後有憶與陳全人下第南歸舟次金陵宿報恩塔院、憶過姑蘇、憶過西湖與余中丞集生汎舟諸詩，當為本年事。南還，至吉州，臥病金牛寺，醫不下藥，和尚起坐禱十方佛，曰：倘得不死，即一心學道，自為為人，於諸聲利無所圖也。是夜感異夢，汗透重襟而病頓愈。還家後，斷欲長齋，參究彌切，衣不解帶者兩月，大悟玄旨，向所謂傳燈不解者，如數黑白，嗣是闔門益耽信佛。時與張二果談性宗，相得甚歡。受持妙法蓮華經。自言：甲戌知有此事以來，循覽天下，彼時胸中惟黃巖、天童兩老而已。黃巖謂道獨，天童指密雲圓悟也。智母師太之母郭氏卒。郭依於女，亦以和尚事佛，遂發信心，修西方法門，暮年感佛光照空者再。八月，與梁朝鍾同祭亡友黎臣哉、顓孫兄弟，朝鍾撰祭文。陳學佺卒。詔舉賢良方正，總督熊文燦以和尚特薦，當授郡守，和尚掉頭不顧。總督熊文燦延請問道，待以師禮，時值發南漢冢，株連甚眾，有厚饋求轉懇免罪，和尚婉辭不納。冬，北上，與張二果同謁道獨於匡山之黃巖，往返叩擊，針芥相投，便絕意行脚，獨示以偈曰：風旛一頌解投機，千里同風事亦奇，三上黃巖問端的，實知野老不相欺。掩關歸宗，閱藏本至牟子三十七篇，益以童年不早得此為恨，約出關必圖鐫之。自言：丙子，禮金輪塔，便有三十年不出山之約。寓鷲峰寺，後有憶崇禎丁丑寓鷲峰寺上元日早朝詩。熊文燦北上，總理九省軍務，梁朝鍾偕行。和尚與張二果自廬山至漳江迎之，朝鍾有同熊總理心開舟師過漳江，時張莂公、曾宅師扁舟來自廬山詩。泊樵舍與宅師、莂公談金輪舊事詩。遂同謁道獨於黃巖，獨謂文燦曰：公誤矣。文燦屏人問故？獨曰：公自度所將兵足制賊死命乎？文燦曰：不能。獨曰：諸將有可屬大事當一面，不煩指揮而定者乎？文燦曰：未知如何也。獨曰：二者既不能當賊，上以名使公，厚責望，一不效誅矣。文燦却立良久，曰：撫之何如？獨曰：吾料公必撫，然流賊非海賊比，公其慎之。朝鍾有同熊心開、楊海門、張莂公、曾宅師、劉觀復入黃巖謁空和尚，道開先寺，寺石壁有吳道子鐫觀音像、王伯安平宸濠紀功碑文詩。同張莂公、曾宅師、劉觀復、王飛侯、屠劍冲夜登滕王閣詩。隨曾宅師登小姑山張都護侍行詩。在粵，道獨撰靈泌潤公頌古序云：予戊寅度嶺，以示首座麗中，麗中視若固然，詢之則黃巖時麗中已見，且相得若水乳，聞以谷泉普化自命云。靈泌乃道獨之俗弟也。與梁朝鍾、麥木公、梁駿叔讀書於楊將軍山房。函可嘗聞梁朝鍾深知和尚，遂來廣州相見，和尚為言向上事，可自此始决意，且偕和尚入博羅住止園兩月，值道獨移錫東官，和尚亦至焉。東莞縣令汪啟斯運光、鄉紳張二果聘和尚同修東莞縣志，直筆不阿，時稱信史。樂說今辯生四月，張獻忠降於穀城，熊文燦受之。冬，辭親北上，本淨公祝曰：此行當得官帽歸。和尚曰：帽子到有一頂，只恐不是烏紗。六月，道獨偕函可入曹溪，為可禮六祖下髮於舟中。湯佐平來賀任廣東按察司僉事。張二果卒。正月，熊文燦入京，和尚以住匡心切，與道別於九江。十月文燦棄市。舟泊南康，值道獨移錫歸宗寺，詣求祝髮受具。是時和尚與熊魚山開元、黃元公端伯、金正希聲以禪悅相契。而本淨公尚不羨世外，惟望其子成進士，聞報不勝悲憤，百方撓梗，智母師太陰阻之。和尚以盛年孝廉棄家，人頗怪之，越數年而國變，始服其先見也。熊開元，字魚山，嘉魚人。天啟乙丑進士，除崇明知縣，調吳江，肇舉復社，旋授給事中，坐事貶。復起遷行人司，盡發周延儒之隱，與姜埰同繫詔獄，廷杖遣戌。隆武時，擢至東閣大學士。汀州陷，棄家為僧，事繼起儲隱於蘇州靈巖，名正志，號檗庵。黃端伯，字元公，江西新城人。崇禎戊辰進士，授寧波推官，改杭州，以憂去。服闋，棄家為僧，朝旨勘問，復蓄髮。弘光時，授禮部郎中。清兵渡江，被執不屈死。著易疏、瑤光閣集。金聲，字正希，休寧人。崇禎元年進士，授庶吉士，乞面陳急務，帝即召對平臺，改御史，不用，乞疏歸。南都陷，糾集義旅保績溪、黃山，分兵扼六嶺、貴池諸處。遣使通表福州，授右都御史總督諸道軍，為清兵所執不屈死。春，偕函修出匡廬，歷江南，旋隨道獨還粵，經羅浮之華首臺，首眾立僧，耆宿為之敬憚。和尚自云：老僧在首座寮時，曾見一箇老參，喚做徧照，渠曾徧參黃蘖、雲門、壽昌、博山至五大十參，已隱林下。渠在博山，曾與先師有舊，聞先師住華首，卻來相看，我老僧見他老參，常與相過。一日坐石偶及云：老師徧歷諸大老門，殘羹餿飯，拈放一邊，畢竟還有商量處麼？徧云：衲子家捨此亦無可語者，不嫌絡索，試汙眼看。遂出偈相示，卻把二十八宿編成八句，我當時讀過但笑。徧云：不可只笑，亦須有箇可否。我便云：偈卻是，只是汝未是。徧云：為什麼偈是我却非聻？老僧云：徧參知識，耳朵聽得多少，冊子裏見偈多少，方寸裏安排亦無有不盡了，作偈下語，豈有不妥處，只是道人須貴自知，不可只管互相瞞昧。徧乃定眼看老僧良久，忽起合掌，云：真獅子兒，難逃慧鑑，真不謬為華首首座矣。道獨亦云：山僧初到此時，聞麗首座云：如今只是揉爛其心，始得山僧銘入心髓。首座怎麼不惜勤苦，山僧也合併一副心力，大家鼓舞。時梁朝鍾佽助經營是臺，蔚為大剎。和尚有歸隱羅浮詩報老父詩。省親廣州，陳集生子壯率諸人士延請開法訶林。十月朔日，入院。越日，道獨命函可持送拂子并傳法偈，云：祖祖相傳祗一心，青原南嶽不須分，三玄照用非他立，五位君臣為此陳。棒下無生凡聖絕，臨機不見有師僧，訶林重豎風旛論，却幸吾宗代有人。撰有語錄，函修為作序。和尚以文人慧業，深入真際，有叩則鳴，道聲由是遠播。顧和尚雖處方外，仍以忠孝廉節垂示及門，故未幾國變，文人學士，搢紳遺老，多皈依受具，每於生死去就，多受其法益，甚深締信，抑且父母妻妹弟姪子媳，以隸臧獲，先後落䰂為僧尼，實有以作觀感也。智母師太與媳函脫禮道獨落髮為比丘尼受具。冬，道獨刻華首語錄成，和尚為作序。圓悟卒，年七十七。清兵分道入塞，京師戒嚴，畿南郡邑多不守。入福建，作邵武道中、憶華首老人延平舟中諸詩。旋離邵武還羅浮，取道普慶，林德賓請遊獅子峰，同闔寺大眾懇請說法，有語錄，并作嶺南、汀州道中憶老父，老母諸詩。刻訶林語錄成，作刻訶林語錄成謝諸檀越詩。李自成破潼關。
函可不是庵落成，黎遂球有喜祖心師不是庵成同麗中師、丁善甫、梁漸子、李山農、子雲諸淨侶過集詩。春，自棲賢還雷峯，今摩、今音、海發今印隨行。謝長文有天然本師歸自匡山先札賦此寄訊一首。雷峯大雄寶殿落成。隆興寺故湫隘，眾不能容，自是二十年營建未迄，前殿、伽藍閣、左右廊廡先後建置，巍然鼎新，隆興改名海雲，當在本年間。時和尚立按雲堂，策勵後學，朝夕下堂勘驗，刻有雷峯語錄。因小病掩室，閱藏至牟子辨惑，乃記二十餘年宿約，命侍僧發梓，並為之序，曰：吾輩初入學塾時，依父兄師說，深入功利。纔稍長，得自聞見，每為宋儒理學所誤，遇宓芻輩，未必皆入理之士，甚有傳述大顛、韓愈事，加以誇誕，反為伶俐少年笑怪。寶藏密函，又深渺浩瀚，學者懶習，兼之先入之言，橫梗胸臆，輒一目棄去。昔予從此中來，同病相憐，興懷忽忽，惟牟子辨惑辭簡理辨，可破羣疑，是不能無望於天下英物矣。刻德清心經直說，跋曰：宗門流弊，今日為甚，究其始皆由浮慕之士，不從生死發心，以大道為名聞之資，以名聞為利養之實，持此心行，未有不錯會古人向上之語。謬謂無凡無聖，既遣今古，混同此一著，絕大總持，誰為承當，誰為轉變，决了慧用，甚深難辨。正謂以少方便，疾證菩提，從聲聞緣覺，以迄菩薩佛地，皆不能忘般若之功也。昰歸自棲賢，趨侍吾師，捧讀心經直說，可謂深救禪病，因乞流通，以示來學。為今辯受具。遣足兩今嚴赴嘉興請藏。張康之安國與比丘自逢在東莞之篁溪，創芥庵為和尚法筵。時今釋居芥庵，安國與徐彭齡為釋三年閉關計，築臷庵居之。和尚作小除夕示澹書記詩，有我歸自棲賢，晤別猶草草臷庵一月談，投機恨不蚤句。今無還抵雷峯，和尚有喜阿字歸自瀋陽詩五月，今無呈偈曰：手劃高旻枉自癡，可憐積刼滯鬚眉，今年競渡過三日，晚課隨人瞌睡遲。和尚印可之，有喜阿侍者呈偈用韻示此曰：忘醜憐兒老更癡，歸來還汝舊鬚眉，雷峯佛法無多子，踏倒方知覺悟遲。雷峯舊飲河水，河通潮性鹹，一眾苦之。十月，鑿石得泉，味甘而多，命名冬泉，作詩誌之。作壽文玉何公七十一初度序、文玉居士七十一歌。是年，玉林通琇、木陳道忞應清世祖召至京。十一月，函可卒，年四十九。聞函可訃，趨東莞芥庵謁道獨，相向啞然。其徒乞和尚為作塔銘，獨曰：非公莫銘若弟也。旋返雷峯有詩哭之。有赴龍溪樊、郝諸公探梅之約三首、龍溪諸子再約黃村探梅阻雨不果、波羅舟中、南海神廟、浴日亭、登西臺李木洲故址、登海光寺樓諸詩。為今覞、今沼落髮受具。是年前，和尚著有金剛正法眼，道獨為作序，云：達磨大師秉單傳之旨，謂二祖曰：吾觀此土，惟楞伽四卷，可以印心。至黃梅易為金剛，勸一切人受持此經，即得見性，則知直指人心，無過於此。自曹溪以後，如洞山聰、黃龍南、汾陽昭、中峯本諸大宗師，皆以此經為契證，希有哉，豈可謂文字乎。吾子麗中宿植善根，玅悟上乘，諦觀此論，一字一句，皆般若之精髓也，希有哉，豈可謂今人異於古人乎。或謂空隱老凍膿，猶有鄉情在，予何敢私，金剛正眼，現在具眼者請鑑。初春，出海幢。四月，道獨由海幢返芥庵。七月初七日，獨詔和尚曰：瘡疾延綿，殊可厭惡，吾旦夕且掉臂矣。和尚泣懇住世，羣生可念，獨曰：吾道有汝，重擔可卸，復何戀耶。二十二日，端坐而逝，世壽六十二歲。八月，和尚奉塔於羅浮華首臺之南，並手次行狀。繼主華首法席，刻有語錄。湯來賀至粵，訪和尚於芥庵，為論儒佛異同之旨。十月，李孝源永茂、鑑湖充茂兄弟，以仁化丹霞山捨於今釋，嚴事三寶，闢為別傳寺。南雄守陸孝山世楷護法之力最鉅焉。今嚴請藏經歸。今音卒。是年，詔遷沿海之民徙入內地五十里，雷峯置田多被沒。十二月，昭宗為緬人執獻吳三桂軍前。翌年，被害於雲南。
春，再至新會暇園說法，有語錄，並作暇園留題詩。四月初八日，付今摩大法，為和尚第三法嗣。又為釋作徧行堂集序。七月，退院住棲賢。卜隱紫霄峯之淨成，未誅茅，而南康有警，時耿精忠在福建與吳三桂會師攻江西。冬，乃至三峽寺避亂入嶺。作退院十四首，有到處相逢說入廛，不因多病不知年句，自注云：老漢平生供狀。及生日前一日聞南康戒嚴詩。住雷峯。有乙卯人日酬樊月藏孝廉，並寄大願文學，時予初還雷峯、與諸衲赴大石李村啖荔之約、喜澤萌來自開先，並示塵異諸詩。陳子升有聞天和尚自廬山歸雷峯喜賦詩。住雷峯。鄺無傲日晉捨磊園作禪林，請和尚主社，題以詩。龐嘉耋招遊弼塘之亦庵，嘉耋捨為淨社，亦有詩紀之。是年，吳三桂分兵攻惠州、肇慶逼廣州。二月，尚之信劫其父可喜抗清。和尚作秋興八首。時萑苻遍地，海幢寺亦遇剽刦。住雷峯。今釋為撰首楞嚴直指序，並應釋請以定本直指寄丹霞山中，釋即與今辯較閱發寫謀付剞劂。十月，迹刪成鷲作天然和尚七十頌一首。陳元孝恭尹作壽雷峯天然禪師一首。今無作雷峯天老和尚七十示生頌十首並序。詩云：菩提月滿萬山秋，卓卓金針映碧流，誰向風旛酬妙義，飄零窮子未曾收。其二云：蕨藜栗棘恣鉗錘，嚼碎崑崙事未奇，七日貓兒方大叫，雷峯松柏影參差。其三云：嶺路梅花江右村，棹深湖月總無痕，金輪倒射歸宗影，日午羣峯正閉門。其四云：浴龍池上合同堂，四代兒孫起大方，玉線錦縫綿密處，五宗調奏別宮商。其五云：五老峯前一句齊，氣吞湖海萬山低，冰天不見人歸處，鴨綠波翻入虎溪。其六云：帝城宮闕望慈雲，獨立燕然數夕曛，北去南來看塞雁，峯頭獅象愧成羣。其七云：鯨鯢吹海綠波深，十石沉香爇此心，恰似老人趺坐處，瓊山月色可誰尋。其八云：鸞溪還復振獅踪，日繞簾泉十萬松，却為北行瞻泰岱，慈風吹遍玉芙蓉。其九云：高涵海月挹秋光，萬頃鴻濛坐渺茫，只有太平豐盛事，不須野老歎維桑。其十云：蒼生演劫見金仙，鶴語松濤集曉煙，一粒火齊焜燿處，道山鐘鼓自年年。李鴻子廷標作壽天然和尚二首。十一月，手書雷峯海雲寺放生社置田碑，古機刻石嵌寺壁。臘月，付今遇、今但大法，為和尚第八、第九法嗣。還廬山，泊彈子磯，遇提督嚴自明奉召入京，招和尚同舟，作舟次別嚴公詩，有共載江流兩月閒句。閏三月，抵棲賢。作秋蟬四首，有序云：廬嶠初還，新構未集，僑寓三峽寺之雪泥爪，日坐長松下，蟪蛄徹谷，哀音動人。偶憶露重身難進，風多響易沈之句，不覺慨然，情異世殊，均有所寄，天籟待發，因感成聲。築山樓於紫霄，顏曰淨成精舍，作淨成閱工、中夏上巢雲、秋日遊白鹿洞、遊凌雲遊玉川門諸詩，又題三疊泉二首，並勒諸石。傅竹君宏烈捐資刻首楞嚴直指十卷，今辯為撰緣起。今再建無著庵落成。今覞卒，年六十，和尚有詩哭之。住棲賢。二月初九日作山樓豎棟示諸子，及淨成看牡丹、巢雲看牡丹諸詩。八月初七日，移居淨成，作中秋雙鏡樓與諸子玩月詩，有雲裏高樓結構成句。又有足疾詩，及九日病起登雙鏡樓二首。湯來賀訪和尚於淨成。撰許九環詩集序。住淨成，付今攝大法，偈曰：己住廬山十二年，水雲深處落機前，於今解進竿頭步，穩坐千峰跨九天。為和尚第十法嗣。五月，作觀世音像讚。又作放言六首，有富來架屋連雲棧，轉眼春糧不夏謀，佛殿勉裝過歲易，工錢賒落待誰酬句。牙痛諸子入候，命西軒圍爐分賦、及除夕詩，有明日又歸三峽寺句。為倫宣明撰繹騷序。今釋卒，年六十七，和尚有詩哭之。作眼昏詩，有去年齒痛疑生盡，今日偷生眼又昏句。又作淨成上老父供阻雪十日二首，有因展先容歸故隱句。今無卒，年四十九，和尚有詩哭之。因病掩關，作秋夕關中、關中七月念九日早起、中秋病起與諸子玩月及雪中上淨成諸詩，有一病沉沉夏復秋句。八月，施琅入臺灣，鄭克塽迎降。十月，詔沿海遷民復歸田里。有病中及中秋移榻上雙鏡樓詩。南康郡守以世法繩諸剎，和尚乃入嶺養疴。作乙丑初春即事詩，有守拙匡徒五十年，未嘗俯仰向人前句，並有樟樹舟中、過贛州關、舟抵南安、度大庾嶺、還海雲、病中書懷、及八月初五日示諸子詩，有牀頭休問菊花期之示。八月二十七日酉時，終於海雲寺丈室，親書偈別眾，曰：生也如是，死也如是，如是不是亦如是，是不是亦如是。星宿經天，霜風帀地，汝諸人到者裏，大須仔細。七十八年老道翁，飜轉面來，不知是我是你，信手拈來，猶較些子。明年丙寅四月初六日，塔全身於丹霞對岸佛日山麓，今辯為撰行狀。又明年丁卯，辯以書狀請湯來賀撰塔誌銘，後遷回羅浮，建塔於黃牛逕下。三十年辛未，辯應粵西永寧之請，奉和尚語錄、首楞嚴直指、楞伽心印三種入嘉興續藏中。今辯撰行狀云：師生平古道自持，壁立千仞，提倡綱宗，眼空今古，婆心為物，至老不衰。於門庭設施，悉任外緣，意合則住，不合則行，未嘗一字一語，仰干豪貴。吾粵向來罕信宗乘，自師提持向上，縉紳逢掖，執弟子禮問道，不下數千人，得度弟子，多不勝紀。尤喜與諸英邁暢談，窮其隱曲，以發其正智，於生死去就，多受其法施之益，即一闡提，與自負奇才而不可一世者，見之無不心折。且師闔家出世在盛平時，生我，同生，所生，以至妻媳，捨世緣如棄敝屣，不讓古龐公，故父子兄弟，相率剃染，粵中為多。師暮年為法求人，心焉益切，每談及先宗，淚即沾襟，期諸後起，如地藏之遇清涼，圓悟之得妙喜，庶幾無憾。故法道隆替，雖繫乎時，逆撑洞流，志無少屈，足見護念佛祖慧命，亙古而不磨也。
自述及刊刻年分，詳年譜康熙二年、九年條。
今無撰緣起云：雷峯老人之疏是經也，以宗門爪牙，入性相窟宅，慨義學之荒蕪，悲禪門之儱侗。蓋自癸巳退隱匡埠，覩世寒心，感時勵志，所由來矣。故其挂瓢金井，倚杖玉淵，問契證則心湛海澄，仰嘉遯則身高岳峙。地藏琛之耕田博飯，棲賢湜之立誦行披，寒爐冷竈，惟大法之全提，叢棘亂絲，仗智峯而獨斷，其於古人實兼之矣。逮戊戌返嶺，今無以明年自玉門趨歸，壬癸之歲，日與石鑑諸弟請益唯識，謂本楞伽。指冥初神我，不與性珠而濫收，俾龜毛沙油，頓覺妄情之自遣，因伸旨要，遂啟疏緣。妙叶心宗，帶圓名相，不惟砥柱狂禪，兼亦激昂講席。匠心迥邁，匯義海於洞源，神機淵默，破眾難於半偈，勞顏汗手，會粹披尋，覩大義之炳如，慶微言之不墜。教以翊宗，原別傳之并四卷，識即是藏，扶大心以迭二乘，此誠運最上之心，蒿目時弊而為者也。故凡疏內，有入理深談，得經文肯綮，即文義而見宗乘，會宗乘而融文義，敢僭點出，以示來學。四河俱入，一漚匪存，是在臨文，澄其慧目。時康熙甲辰中秋前五日，嗣法門人今無稽首敬述。
此書撰著及刊刻年分，詳年譜康熙七年、十六年、十七年條。
今釋撰敘云：大覺能仁成道十日，即說華嚴，以眾生住地煩惱，為諸佛不動智，如將寶位，直授凡庸，故非三乘之流所能諦信。當時聲聞在坐，不見不聞，然而最後拈華，則金色頭陀獨得別傳之囑，慶喜繼之為西天二祖。雖登位於剎竿倒却之時，而發悟在擊鐘驗常之際，則楞嚴一經又宗門之法印也。古今疏此，俱擅所長，吾師天然昰和上宴坐丹霞，以三月成直指，適屆示生之期，甘露降於叢竹，今釋受而伏讀，青蓮發筆端之瑞，赤珠映意地之光，微眹不留，是跡皆剗，言言本色，不借華詞，其不可思議之妙，實有與諸家逈絕者。彼皆悟門各得，然而見量未忘，往往以詞害志，執藥成病，原其所由，不過能推非心，離塵有性而已。夫能推是妄，離塵無體，此如來語也。如來不云性真常中，求於去來，迷悟生死，了無所得耶？真覺無功，根塵何咎，極其轉名不轉體之致，未能迷悟併銷，而迷悟不銷，則常光便隔，妄即不存，真復何在，當下覺了，已落紆回，故為之直示曰：非別有一真，在緣慮之先，影像之外也。若謂分別之心，與塵俱滅，則無分別智，不與塵俱生，各成一物，於何立界，故為之直示曰：但據其所謂全性者，捨分別而更有不知其所謂分別者，捨全性而必無也。於此不明，詎稱圓悟？所以破心破目，無罪加誅，有正有倒，將名作實。體用上下，析見見於現前，人法後先，失空空於頓覺。斷而得顯，因緣自然之戲論滋深，修乃可成，諸佛眾生之分疆愈遠，倘能豎掃同時，始信因果俱幻。是故法性海中，本絕思惟，四十九年，不說一字。若云此謂權，此謂實，此謂見，此謂修，此謂圓融，此謂行布，纔成實法，便非了義。乃至性覺必明，妄為明覺，依經立解，寧不較然。然於性覺生取心，則明能生所無，如其與妄俱來，於明覺生捨心，則所必障明無。如其并真俱棄，遂使覺與所明，如來語下，二俱有過，安知明與無明，如來藏中，一亦不存，故又為之直示曰：覺明不礙性覺之常然，性覺豈傷覺明之自異。悟理之士，亦可立地冰消矣。而每至險崖輒生前却者，蓋聖境不捐，故凡情競起也。識其惟一乾慧，則流轉四生，名為亂想，洊登妙覺，名為極果，皆是分外，不契本然，故又為之直示曰：捨亂想必無乾慧。亦猶捨乾慧必無極果，遂以亂想為乾慧，似有悟迷。至於乾慧而回觀亂想，悔不安住，尚若遜其所不及者，然後知迷之不可得也，迷不可得，悟亦何為。能仁成道之後，適還其眾生之初，泯法界量，現法界身，說法界事，顯法界理，若作聖解，即受羣邪，縱將寶位，直授凡庸，亦恐凡庸不應重受。彼聲聞在坐，不見不聞，正與破顏微笑，同一玄賞，今釋豈能更有思議於吾師不可思議之中耶？謹因讀疏之餘，隨見隨拈，因月有指，非月所取，若其全經旨趣，則一總論已化為無縫天衣。一切眾生，於一原題，全現出無見頂相，開卷了然，無塵不破，此即枝中覓本，委上求原，不妨引而伸之，作鈍根之助爾。嗣法門人今釋稽首和南敬序。
今辯撰緣起云：老人疏是經，三月而成，入理深談，多提持向上，啟發悟門，真足為上根之助，遠邇緇素，渴仰法味，大中丞傅公竹君遂捐資全刊流通，何其易也。昔天台智者大師，聞是經為天竺所秘重，晨夕西望懇禮，願早至此土。歷百餘載，有沙門般剌密諦始携來，以國禁嚴密，屢不果，乃書於微細白㲲，析臂藏之肉內，航海而達穗城。時值丞相房融出知南銓，請譯於訶林風旛堂，親為筆受，故經中文句，皆明暢而曲析。傅公未識老人，未讀經疏，而亟欲流通，使法雨得以均霑為快者，豈非於楞嚴宣勝義中，大有夙契之緣歟。夫菩薩以利物為懷，就事就理，雖有淺深，究其指歸，原無二致。公昔守慶陽，今撫粵西，識度超卓，指麾敏捷，一舉止間，悉不落尋常蹊徑，其與會中文殊師利摧邪輔正，選擇圓通，而終出於無是非是，機感相類。即事顯理，願公與大地含靈，同入圓通無礙門，親證如來無見頂相。即理顯事，願諸閱者，與公同發菩提心，現觀世音三十二應身。挽斯世斯民，躋於羲軒之治，則於老人之法施，傅公之流通，兩無辜負爾。住丹霞今辯槃談謹述。
今辯撰行狀謂著有楞伽、楞嚴、金剛三疏行世。此書刻本未見，道獨曾為作序，見長慶語錄，詳年譜順治十八年條。
此論載入嘉興續藏本語錄卷十二，以日本續藏經別出單行。故著錄之。
此書乾隆間列入禁書目，傳本極罕，故宮藏有一部，承陳援庵先生假鈔寄贈。前有目錄，函修、梁殿華、陸世楷序文三篇，湯來賀撰塔誌銘，今辯撰行狀。卷一上堂，卷二卷三小參，卷四普說，卷五普說、茶話，卷六室中垂示，卷七舉古、問答、頌，卷八問答、頌古，卷九讚、偈、銘，卷十書問，卷十一雜著，卷十二雜著、佛事、附梅花詩、雪詩。乃和尚示寂後，今辯彙各剎語錄編成。函修、陸世楷二序，當即訶林、丹霞語錄序也。
孫殿起清代禁書知見錄著錄康熙庚戌嘉興楞嚴寺般若堂刊本，庚戌為康熙九年，語錄收有康熙十九年之作，不合，庚戌疑甲戌之誤。天然和尚梅花詩有單行本，再傳弟子古鍵寫刻，版藏廣州海幢寺。
函修撰序云：諸佛為一大事因緣，出現於世，匪直自了，有大悲大願焉。悲大故其憂之也深，願大故其任之也重，昔風穴垂涕告首山曰：不幸臨濟之道至吾而將墜矣。誠憂之也。其後再傳而有汾陽，既放身命，閉關堅臥，郡守以名剎力致，八請不答。僧契聰者，排闥讓之，曰：佛法大事，靖退小節，風穴常憂遇風則止，幸而有先師，今汝有力擔荷如來，此何時而欲高眠耶？汾陽瞿然起，曰：非公不聞此言，趣辦嚴，吾行矣。誠任之也。函修因是而深嘆古今人之不相及也。道人撒手臥長空，菩提真如，猶為垢膩。况復世間名聞利養，豈似今時把箇死蛇頭，逢人便賣，疴漉漉地，但知與兒乳酥，不問消與不消，此不過欲得門庭熱鬧耳。善知識以本分接人，其謂之何。我大師以大悲願力，復來閻浮，橫挑楖，直入千峯，豈肯打入時流隊伍。去春携修出匡廬，歷江南北，拄杖邊不曾撩著半箇，幾欲焚茅屋，入深山。偶以省覲歸僊城，一時道俗迎主訶林，乃翻然抱深憂而肩重任。師冷硬之性，壁立萬仞，莫可仰扳，百千妙義，到他跟前，一棒粉碎。其所開示大要，貴人不著法報化，立處皆真，如擊塗毒鼓，聞者皆死。大矣哉，無為寂滅之幢也。古人於此三二十年，猶不奈何，而我師纔搭緇衣，便登祖位，人將謂此道直易易耳，亦知師之真參實證乎。師嘗究理而坐，十七晝夜不合眼，以為必識盡功忘，自然合他古轍，始得任心自在。後參黃巖，因閱華嚴，所得都亡。其絕情過量之智，已於無量佛所培養，豈特三二十年而已。今法語具在，使天下後世知此百犬吠聲，羣盲相引時，猶有人提唱斯事，佛祖慧命，庶幾不斷，而後乃相安於無言，此師之志也。函修初曾認著露裸裸底，幾恁禍事。幸取决於師，得箇轉身，雖修與師皆從今華首和尚剃度，於法門為弟昆，然實受師資之益，知師者宜莫若修，故敢揭其大端如此。崇禎壬午冬日，同門弟子函修和南譔。
梁殿華撰序云：天然和尚以居士身，夙慧頓發，了悟上乘。後從空隱老和尚剃度於廬山，證明大法，杖錫所經，悲愍之懷，溢於言際，職書記者，輯而成編，付諸剞劂，屬今轉恭為之序。夫轉固無能序，而亦無可序也。憶丁亥秋，轉與龐子若雲，迎和尚結期弼唐，將謂有言可循也，有法可得也。及參隨數月，始知日星雲漢，山嶽江河，以至竹影松聲，蟲鳴鳥語，盡為和尚筆舌，舍此而欲向一言一句之下，承當箇事，何異撥波求水。然則是錄也，又胡為乎來哉？夫大聖人出現於世，其中皆大有不獲已者，眾生日見道而不見，日聞道而不聞，是不有見，孰為不見，是不有聞，孰為不聞。而要所見何見？所聞何聞？應必悄然自得，亦復啞然自失。靈山會上，拈花微笑，我佛世尊打頭一步，蚤已逗漏不少。然畢竟何如心行？何如旨趣？必使千百世而下，猶有跛脚翁堪解報恩，此世尊之為甘心，即我和尚之為甘心也。願天下後世得意忘言，見聞都盡，自度度他，共臻無上云爾，尚區區語句中，求其罪過，且與謗法等，是則今轉所大懼也夫，是則閱斯錄者所大懼也夫。順治戊子孟春，門弟子今轉梁殿華稽首恭序。
陸世楷撰序云：昔者宣聖振鐸於東方，釋尊授衣於西土，一則意盡象中，一則心傳教外，其皇皇焉牖世覺民之心，固異致而同歸也。自儒術既衰，微言遂絕，縉紳縫掖之輩，高者攻於經學，卑者溺於文詞，而聖賢盡性知命之旨，無復為之殫心矣。釋尊諸祖乃以單提直指之說，示彼正覺，救此迷情，於是聰明奇特之士，厭迂儒之拘牽，樂禪宗之超脫，一言契旨，片偈投機，而所謂儒門澹泊收拾不住者，張無盡以為達人之論，深有以哉。始壇經剏著，文字踵增，臨濟開玄要之宗，洞山立君臣之義，溈仰發體用之論，雲門捷示三關，法眼分呈六相，究其捨妄歸真，不離自性。夫是以從事誠明之學者，如濂溪嘗師鶴林，姚江借塗蔥嶺，不啻冥心而求之也。本師天然和尚夙領儒宗，久膺祖席，身乘五衍，心入三摩。譬如洪鐘萬石，有叩輙鳴，遙源千頃，無挹不注。向在雷峯、棲賢、華首、訶林諸山，皆有語錄行世，學人奉為津筏，寶若琬琰矣。廼者山靈初啟，叢席旋興，西堂澹公因南陽之舊基，開東林之新剎，祗園翬建，緇侶雲臻，爰從丙午冬仲奉本師以居焉。師則性樂巖阿，心悲塵剎，既得棲真之境，益弘樂育之懷，或策杖而陵峯，或披襟而笑月，蒼松白雪，歲見新篇，紫玉青螺，時聞佳什，蓋已目擊道存，無行不與矣。然而钁頭斧子，不廢鉗錘，擊碓敲床，更勤提命，山中高弟，以師法語彙錄成編，命小子楷敘而梓之。余惟儒門淆雜，特闢禪關，若悟本來，同歸覺路，而師先得淵源於孔孟，繼聞秘密於迦文，固知六通八正，不同幻妄之談，牕影風幡，無取尖新之解也。余嘗再訪檀林，一瞻猊座，見其登堂之彥，濟濟趨蹌，入室之英，雍雍問辯，雖杏壇講習，遜此威嚴，沂水詠歌，同斯怡悅矣。是錄也，推原心性，利濟人天，有以佐吾儒道德齊禮之所不及，公之諸方，垂之奕葉，將使慧日同光，名山竝壽。海螺巖下，永振威音，錦石溪邊，長流法乳，豈徒拾拄杖之陳言，資曲床之談柄已耶。若夫佛法深微，不從解入，自非立雪數年，未易領會，又何敢於威儀談說之間，管窺而蠡測也。康熙庚戌上元，當湖弟子陸世楷今亘和南謹撰。
瞎堂詩集十七，有刻訶林語錄成謝諸檀越二絕句。行狀謂著有各剎語錄行世。陸世楷撰語錄序謂向在雷峯、棲賢、華首、訶林諸山皆有語錄行世。各錄刻本未見。今嘉興續藏本有住訶林、雷峯、棲賢、華首、海幢、芥庵、丹霞、歸宗諸山語錄，當即此。惟編次依體分類，遂難析別。光孝寺志載和尚語錄，皆訶林部分，注云：選原集，間有嘉興續藏本所未載者，知寺志所據，當為訶林語錄原本，而今辯彙編語錄時略有刪節，或有未見歟？
行狀謂著有禪醉行世刻本未見語錄十一有禪醉十篇，前有小序，一致知，二近非道，三天不可合，四天不可非，五鴨脚木，六性習，七百姓日用而不知，八椎魯，九聰辯，十非習非心，乃應崔石師、巖子、潛子、破子卷諸人問而作，其近非道篇有戊子夏阻饑海雲語，疑為是年間所撰，詳年譜順治五年條。瞎堂詩集十七有示崔石師及悼崔石師詩。石師名采，見喻園集。較刻同社姓氏。語錄九有示巖侍者偈。海雲禪藻集有古卷字破塵。潛子待攷。
行狀謂著有焚筆行世，刻本未見。道光廣東通志。藝文略。集部作禪醉焚筆，下注存字。然禪醉已刊入語錄，故另列之。
此書前半敘寺中及職事之規則，後半則訓誡之文，凡責擯五款，不同住四十一款，鐘版堂三十款，首座四款，侍者、書記十四款，兩序、各堂寮三十四款，老病堂十二款，常住存發定式九款，聖節朔望、日用參見禮儀、掛搭各三款，補堂寮、補侍寮、退侍寮、退堂寮、退隨眾寮、補職日限、息緣慮、告假各一款，抽罰二款，設思過從新兩寮、責誡童行、揀俗稱、知事須知、戒立徒、行門輕重相準、是非功勳、平氣、止勞誇、毋急說、慎憎愛、恤老病、謹言損傲、禁奢、伐同異、忘非省過之難、舉過不易、功行不可以語道、任情非隨緣各一款，巡照警夜歌三首，中夜迴向文一首，禪門念佛說一首。塔誌銘稱和尚所立規矩，整肅森嚴，即指此書也。參年譜順治九年條。
未見。崇禎十二年，縣令汪運光修，張二果輯。宣統東莞縣志載運光序云：是志也，孝廉張君實為月旦所推許，力砥空平，以總其裁，復聘曾君宅師訂證之。詳年譜崇禎十三年條。
行狀謂著有似詩行世。刻本未見。自序見瞎堂詩集卷首，詳年譜康熙七年條。今無光宣臺集五有丹霞天老和尚古詩序，錄後：
戊申八月，天老人手書命今無曰：近日禪講暇，偶為古詩，諸子請付梓，欲少待之不可，汝其序之。此老人之逸言，微借工部之氣出之者也。今無憶曩時處大窖中，嘗與剩師叔擁被寒吟，以藝海書厨，消黃沙白雪，間取杜少陵集讀之，擊案叫呼。觀其夔門以後諸作，悲憂愉迭，感國傷懷，饑寒酸楚，如老婦子坐中堂，數家中事，歷歷可見，真樸有味，令人意往神消。剩師叔謂無曰：夫物久則舊，詞確則新，雖世深代遠，人其云亡，而其使人愁鬱無聊之境，何代無之。今身居絕域，邊聲刺人，短草如烟，王孫有恨，長垣似水，木佛無家，以彼全集，作我橫涕，何其聲之感人若是也。故詩取窮愁，人當問世，此作古者執之如券。若夫鬥春色於麗辭，奪秋光於寒魄，匠意既深，鍊飾良苦，羽翼雖備，而筋骨未全，不堪闖入作者壇坫，摹詞雖工，生意易盡，所謂有詩無人，終未若一回坐到耳。夫道人晶瑩圓湛，中恬靡激，既無噩夢，又薄雕蟲，而一種磊砢沉鬱，駸駸勁挺，起正雅而溺靡嫚，掩初盛而聯漢魏，此其聲又何自而然哉。夫情之最重者也，扇激奔躍，尾然相逐，使一頓錯乖漓，宣之以聲，而成之以文，則其婉遒宕折，環廻娓叠，發人幽思，如病骨秋容，涉轟雷三峽，殆有不堪自持者。故大雅之音，尚其恬澹，所以為情之防，而有幾夫道，道固勝情，此道人之所以自成其聲，以閒裕為牢落，以峭潔為壹鬱，內華外融，不涉境之以動情，不先詞而後我，憑高縱目，據梧發聲，極雲樹之依微，盡禽蟲之鳴變。當見其優游夷愉，高明廣厚，人雖目之曰境，毋乃非境，雖目之曰情，毋乃非情。後情境而共材華，呈神鑑而齊聲調，使荊卿易水，屈原湘江，頓變為智河慧海，雖有虞氏之南風，未足比數，而老人微言道韻，木葉藏春，軒軒自遠，又可以尋常作者目之哉。抑今叢席，學者無師，人例闒茸，庭多茂草，雖日為之愾然斬除，而世驅風變，又竝塵伍俗，勵魄惕魂，雖不能無中激外動，可謂入水侏儒，棄爐鈍鐵，方視缺如，惄其未逮，而老人茲什之作，止水照人，澄渟含蓄，則又豈後於金函貝葉哉。
此集為和尚示寂後今毬取似詩與其未刻稿彙編而成。乾隆間列入禁書目，原刻本未見。道光本卷首有象，張維屏撰象贊，似詩自序附今毬跋，湯來賀撰塔志銘。目錄卷一古歌謠、風雅體、騷體，卷二樂府，卷三至卷五五言古一至三，卷六五言古四及七言古，卷七至卷九五言律一至三，卷十至十六七言律一至七，卷十七五言絕及七言絕一，卷十八七言絕二，卷十九梅花詩，卷二十雪詩。詳年譜康熙七年條。
今毬撰跋曰：此老人早歲刻似詩自序也。老人生平吟咏之意，已盡於是，讀者玩索之，不唯老人之詩可悟，即老人之人亦可得，故全集編定，即錄以為序。今毬謹識。
此為和尚住丹霞時，與相隨諸子唱和之什，未見傳本。詳年譜康熙八年條。
今無撰丹霞詩序曰：雷峰老人深於入山之致，相隨諸子亦皆骨具烟霞，鼉鳴鱉應，故其一唱百和，如天籟所觸，別具幽響，非如詞人韻客，構雅什於文心，逸清言於雲路，作區區綺麗觀也。澹歸以金剛心，鑄成霞山一席，使法王有居有處，龍象可步可隨，幽谷迎人，長林適意，宜其情見於言，筆其言則似乎詩，霜禽秋浦，跡在有無，是則又在讀是詩者能別具隻眼耳。古人謂雪夜洪爐，爐邊當有三種人，一趺坐安禪，一圍爐說食，一吮墨吟雪詩，其旨皆短之，而宗門大人境界不言而頓顯矣。夫以肥遯之情，而同觸境之樂，具超方之手，而為役志之言，則遠公白雲瑤草，長日堆堆，誰家赤尾，泝流抵源，當自不費鹽醬耳。
和尚遺作有與空隱和尚書，長慶老和尚行狀，楞伽心印自述，似詩自序，書卷子與陳喬生，寄陳喬生，建造雷峰寺書，忠愍公黎美周先生象贊，雷峰海雲寺放生社置田碑後記，病中示偈，今無象贊，付今無大法偈，付今覞大法偈，付今摩大法偈，付今釋大法偈，付今攝大法偈，喜阿侍者呈偈用韻示此，均天然語錄、瞎堂詩集所未載。