師之形言也，且異乎陽春白雪、碧云清風者也。夫大圭不琢，貴乎天真，至言不文，尚於理實，乃世之衡監，豈智識而擬議哉？師自戾止翠峰雪竇，或先德言句淵密，師因而頌之，或感興懷別貽贈之作，固亦多矣。其有好道者，并錄而囊之。一日，總緝成二百二十首，乃寫呈師，師曰：余偶興而作，寧存于本，不許行焉。禪者應曰：乃祖闈千載之芳烈也，勿輕舍諸。師察其慤志勉，弗獲已，抑而從之。文政幸侍座機，輒述序引，用識歲時。
大師歡禪德，將赴丹丘辟命，光闡宗乘，蓋時應必行，固不可抑留者也。且撫會之作，肇曠絕之道，雖一凝一流，一彼一此，又何間然？率織蕪辭以代贐別。
奧域靈區存物外，獨標臺嶺為絕槩，掩勝潛奇列作屏，堆青寫碧深如黛。
彤霞暖影生巖壁，香桂茂陰籠蘚石，赤松子也浪虛閑，白道猷兮大輕擲。
曹溪有叟歸其中，風從虎兮云從龍，乘興正值二三月，坐斷還依千萬峰。
華飛飛，日遲遲，清飆閼閼吹無時，玲瓏八面自回合，峭峻一方誰敢窺？
窺來須得乾坤眼，照古騰今謂非間。若能此去副全提，開發人天有何限？
常愛裴相國式芳塵，斷際高風慕要倫，擬欲事師為弟子，不知將法付何人。常愛李相國垂列星，藥嶠深源宅性靈，我來問道無余說，云在青天水在瓶。緬想當時二臺輔，出鎮藩維訪諸祖，寥寥浮幻輕百年，落落宏規照千古。今聞仙都賢太守，入政褰帷聲浩浩，英佐一一分化條，文經武緯亦難討。遠遠牋函飛乳峰，選開士兮恢吾宗，覿夜光非震滄海，聆正音豈玩焦桐？徒夸麟龍，自西自東，應排罔象得象，必須覺雄讓雄。今既塞請，還也奇別，茫茫普熱，紛紛下雪，倒流四河，載發枯枿。卷舒立方外乾坤，縱橫掛域中日月。黃頭碧眼知未知，去去憑誰繼清絕？
古有焦桐音，聽寡不在彈；古有陽春曲，和寡不在言。言兮牙齒寒，未極離微根；彈兮歲月闌，未盡昇沈源。少林幾坐華木落，庾嶺獨行天地寬，因笑仲尼溫伯雪，傾蓋同途不同轍。麟兮鳳兮安可論？許兮巢兮復何說？秋光澄澄蟾印水，秋風蕭蕭葉初墜。送君高蹈誰不知？如曰不知則為貴。
君不見鷲峰勝集，百萬茫茫等閑過，壞衲之外皆清墯。君又不見熊嶺孤運，歲月索索艱難生，深雪之中有一個，宛轉流落千余年。危分嶮布空平闐，辯龍蛇兮眼何正？擒虎兕兮機不全。石窗四顧滄溟窄，寥寥不許白云白，掣斷金鎖天麒麟，高舉鐵鞭擊三百。猶輕舍，爭知也？別有七星光鬪射，風前把欲贈行人，將報不平繞天下。
松不直，棘不曲，誰笑卞和三獻玉？經天緯地太無端，邁古超今亦輕觸，靡羈束，何必云。素范還還，真規復復，栴檀葉落香風清，千里萬里長相逐。
黃梅散席三百載，續焰聯芳事空在，宗兮派兮生異端，華兮葉兮太煩碎。
韶陽間出多慷慨，權要雄雄曾絕待，曲木據位知幾何，利刀剪卻令人愛。
近還有個披老衲，楚甸橫身風颯颯，鐵作一尋非等閑，壁立千仞須摧踏。
報君知，江南江北徒累累，鰲轉海運兮纖麟片甲，雷奔電驅兮寸毫尺氂。
斯言勿謂存規矩，平不留兮險非取。周行獨立如便休，誰振宏綱照千古？
春雨如膏，春云如鶴，忽此忽彼，乍休乍作。枯荄離離，維風太遲，幽石片片，遼空亦危。一華開五葉兮不相似，獨孤明兮還自知。還自知，歷魏游梁徒爾為。
送僧歸靈隱。
巖桂風清香露滴，定起高秋映虛碧，斷云不是歸帝鄉，飛落人間有誰識？
門外春將半，巖冰暖有聲，玄沙曾未到，虛得偃溪名。
門外春將半，青青野色分，桃華開欲盡，無處覓靈云。
門外春將半，群芳鬪盛時，鄰家有庭柏，諸祖共相知。
門外春將半，幽禽語共新，寶陀巖上客，應笑未歸人。
勝游生末跡，杳自狎時群，卷衲消寒木，揚帆寄斷云。
曙瓶華外汲，午磬浪邊聞，別後石城月，依依遠共分。
知方流古意，云樹別諸鄰，月不澄微水，山應立是塵。
靜空孤鶚遠，高柳一蟬新，欲究勞生問，歸思莫猒頻。
不見古君子，因循又隔秋，浮生多自擲，好事更誰留？
碧巘高沈月，寒云靜鎖樓，宗雷何處是？白鳥下汀洲。
海國浮輕檝，悠悠興未闌，草隨春岸綠，風倚夜濤寒。
沙鷺宜相狎，霜蟾望更寬，河聲西聽日，誰得共云端？
乘興攜多士，遲遲傍水濆，春山不在目，啼鳥共誰聞？
片石寒籠蘚，殘華冷襯云，只應融老輩，庵際境猶分。
五六皆名出，飄華獨見稀，若教同一色，還似負群機。
玉馬猶空說，銅駝轉更非，爭如千萬里，相對共依依。
荷策來尋我，泛舟思舊山，不知何處月，相照在深灣。
風助秋濤急，云兼野樹閑，到時如請益，先憶趙州關。
大禹不知鑿，來源亦自成，色應鄰眾白，聲合讓孤清。
遠勢曾吞海，飛流未噴鯨，靈槎如可泛，天派問歸程。
荷策下丹嶂，紛紛雪正飛，浮生誰未到？舊國自重歸。
云背猿聲斷，天遙鶚影微，蓮城古風月，又得振清機。
雪霽蓮峰頂，孤禪起石床，向時機自絕，異域路空長。
啼狖沖寒影，歸鴻見斷行，後期無定跡，煙水共茫茫。
重林冥坐久，引望復遲遲，煩暑未消日，涼風來幾時？
云飛積火，巖溜散垂絲，欲擬相尋去，浮生已共知。
客從遠方來，遺我徑寸璧，中有四個字，字字無人識。
清涵鯨海寬，冷射蟾輪窄，今朝呈似看，請道末後句。
覿面相見，不在多端，龍蛇易辯，衲子難瞞。
金槌影動，寶劍光寒，直下來也，急著眼看。
對揚殊特本同參，誰自遼空強指南？
今古不存師弟子，一輪秋月印寒潭。
麟龍不為瑞，草木生光輝，三尺一丈六，且同攜手歸。
慚爾懲世師，巍巍何巍巍？
印空印水印泥，炳然字義還迷，黃頭大士不識，敢問誰得親提？
印泥印空印水，帀地寒濤競起，其中無限鱗龍，幾處爭求出觜？
印水印泥印空，衲子不辯西東，撥開向上一竅，千圣齊立下風。
劫火曾洞然，木人淚先落，可憐傅大士，處處失樓閣。
德云閑古錐，幾下妙峰頂，喚他癡圣人，擔雪共填井。
祖佛未生前，已震涂毒鼓，如今誰樂聞？請試分回互。
宛轉復宛轉，真金休百鏈，喪卻毘耶離，無人解看箭。
翠羽立高枝，危巢對落暉，碧潭千萬丈，直下取魚歸。
潦倒云門泛鐵船，江南江北競頭看，可憐無限垂鉤者，隨例茫茫失釣竿。
一葉飄空便見秋，法身須透鬧啾啾，明年更有新條在，惱亂春風卒未休。
六合茫茫竟不知，靈山經夏是便宜，虛堂夜靜無余事，留得禪僧立片時。
清光欹月不相饒，堆積虛庭卒未消，為瑞為祥也難得，不知誰解立齊腰。
把斷重津過者難，擎杈須信髑髏乾，藿山到後知端的，同死同生未足觀。
竿木隨身老作家，逢場作戲更難加，謾人謾我無人會，水長船高眼沙。
本無迷悟數如麻，獨許靈云是作家，借問徧參諸祖客，不知何處見桃華？
義列緣生笑未聞，孰呈布鼓向雷門？金剛鐵券諸方問，報道三千海岳昏。
玉轉珠回祖佛言，精通猶是污心田，老盧只解長舂米，何得黃梅萬古傳？
霏霏梅雨灑危層，五月山房冷似冰，莫謂乾坤乖大信，未明心地是炎蒸。
雨過云凝曉半開，數峰如畫碧崔嵬，空生不解巖中坐，惹得天華動地來。
牛頭峰頂鎖重云，獨坐寥寥寄此身。百鳥不來春又過，不知誰是到庵人。
圖畫當年愛洞庭，波心七十二峰青；如今高臥思前事，添得盧公倚石屏。
踞地磐空勢未休，爪牙何必競時流，天教生在千峰上，不得云擎也出頭。
居士門高謁未期，閑隈巖石且相宜，太湖三萬六千頃，月在清波說向誰？
休向千峰過好時，白云高臥趣還卑，涂中無限未歸客，不待相依更待誰？
七百甲子老禪和，安貼家邦苦是他，人問西來指庭柏，卻令天下動干戈。
千圣靈機不易親，龍生龍子莫因循，趙州奪得連城璧，秦主相如總喪身。
太古清音發指端，月當松頂夜堂寒，悲風流水多嗚咽，不聽希聲不用彈。
帆掛澄江雨霽時，綠鋪春岸草離離，定乾坤句輕相送，逢著知音舉向伊。
孤云徒自類行蹤，高指金華思不窮，日暮輕帆映秋色，沙禽啼斷一江風。
婺溪煙景稱生涯，輕泛蘭舟意未賒，八詠清風好相繼，碧云流水是詩家。
太白峰前舊隱基，杉松寒翠滴無時，經年拋卻又歸去，再聽巖猿只自知。
選佛選官應在我，難兄難弟不唯他，汀華岸草芳菲日，遠遠清風爭奈何？
春風吹斷海山云，別夜寥寥絕四鄰，月在石橋更無月，不知誰是月邊人。
本是釣魚船上客，偶除須發著袈裟，祖佛位中留不得，夜來依舊宿蘆華。
拾翠尋芳烈夜燈，蘆芽穿膝笑無能，飛泉冷淡與誰聽？空落斷崖千萬層。
路岐長草帶青青，云片相兼野思生，多謝春風莫吹散，等閑為蓋贈君行。
莎蘿雨滴蒼苔痕，前峰後峰啼斷猿，攜筇別我下層翠，何處靜敲仁者門？
古松吟繞石磷磷，湯惠休辭豈易聞？紅葉寫成藏不得，暮風吹斷碧溪云。
飛泉列岫壓窮野，冷碧寒青光鬪射，片云片石何太高！為誰留在長松下？
古藤枝，寒索索，方倚靠，又拈卻，海闊天遙非等閑，風前曾共孤云約。
瘦藤春云深，天涯去無侶，時笑野泉聲，似共流鶯語。落落風規今古情，相逢會有知音舉。
永夜潛思槁木身，蓬仙門舘漸經旬，雖干清政為高客，爭奈白云無主人。
巖瀉瀑泉機未息，雨零寒葉夢猶頻，此時賢宰容歸去，古像焚檀祝有因。
涼颷新葉墜巖陰，禪起高秋別翠岑，孤月冷光清有興，斷云閑影合無心。
瓶分吳浪情何極？鉢化膺門道更深，好是卻回舊房日，倚欄同看橘鋪金。
平旦寅，眹兆之前已喪真，老胡鶴樹漸開口，猶舉雙趺誑後人。
日出卯，萬國香華競頭走，邯鄲學步笑傍觀，豈知兇禍逐其後？
食時辰，大向那堪列主賓，維摩香飯本非設，怪他鶖鷺獨生瞋。
禺中巳，荊棘園林徧大地，南北東西卒未休，金剛焰復從何起？
日南午，寥廓騰輝示天鼓，郁頭藍已定全身，何假周行夸七步？
日昳未，碧眼胡來欺漢地，九年計較不能成，剛有癡人求斷臂。
哺時申，急急逃生路上人，草鞋踏盡家鄉遠，頂罩燒鍾一萬斤。
日入酉，室內覆盆且依舊，塵塵彼彼丈夫兒，井中之物同哮吼。
黃昏戌，寰中不礙平人出，瓦礫光生珠玉閑，將軍豈用驅邊卒？
人定亥，六合茫茫誰不在？長空有月自尋常，霧起云騰也奇怪。
半夜子，樵唱漁歌聲未已，雨華徒說問空生，高枕千門睡方美。
雞鳴丑，貴賤尊卑各相守，忙者忙兮閑者閑，古今休論自長久。
巖泉高鎖黃金宅，衲卷秋云古標格，離歌誰贈欲行人？徧界同為一宿客。春色依依日杲杲，南北東西好看好，鬧市拶笑嬌尸迦，草頭青點俱胝老。阿呵呵！人間天上不知他，糲竭節有頂門眼，歸去清風拂薜蘿。
水月拈來作者殊，東西南北謾區區，也知金粟李居士，端坐重城笑老盧。咄！
山萬重兮水萬枝，堆青流碧冷便宜，算來免得生遙恨，不在詩情在祖師。
露冕民謠物物成，江山千里古風清，曹溪客是無機者，日在深云聽頌聲。
蒼蒼德也亦如斯，政化全歸副倚毘，十萬人家寫春色，不知誰解立生祠。
千尺巖泉噴冷聲，草堂云淡竹風清，蒲團時倚無他事，永日寥寥謝太平。
蘿龕蘚室狎猿猱，忽捧綸言掛紫袍，恩大不知何以報，五云天上望空勞。
故國休言萬里程，為官為釋且分明，道存不必曾傾蓋，俱有清風地生。
虎角深藏不待時，全機曾許雪林知，如今百越拈來也，草偃風行是信旗。
千峰影葉初凋，極望還將慰寂寥，也謂毫端不相隔，秋云秋水奈遙遙。
海嶠生片云，有時忽如蓋，不掛飛來峰，悠悠擬何待？
白蘋汀是舊家鄉，歸興蘭舟泛渺茫，日暮沙禽啼欲斷，不知誰在碧云房。