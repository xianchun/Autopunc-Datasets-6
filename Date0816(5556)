如來正法眼藏，教外別傳，實有透三關之理，是真語者、是寔語者、不妄語者、不誑語者。有志於道之人，則須勤參力究，由一而三，步步皆有著落，非可顢頇函胡，自欺欺人。朕既深明此事，不惜話墮，逐一指明。
夫學人初登解脫之門，乍釋業系之苦，覺山河大地，十方虛空并皆消殞，不為從上古錐舌頭之所瞞，識得現在七尺之軀不過地水火風，自然徹底清凈，不掛一絲，是則名為初步破參。前後際斷者，破本參後，乃知山者山，河者河，大地者大地，十方虛空者十方虛空，地水火風者地水火風，乃至無明者無明，煩惱者煩惱，色聲香味觸法者色聲香味觸法，盡是本分，皆是菩提，無一物非我身，無一物是我己。境智融通，色空無礙，獲大自在，常住不動，是則名為透重關，名為大死大活者。
透重關後，家舍即在途中，途中不離家舍，明頭也合，暗頭也合，寂即是照，照即是寂，行斯住斯，體斯用斯，空斯有斯，古斯今斯，無生故長生，無滅故不滅。如斯惺惺行履，無明執著自然消落，方能踏末後一關。雖云透三關，而實無透者，不過如來如是，我亦如是。從茲方修無修，證無證，妙覺普明，圓照法界，一為無量，無量為一，大中現小，小中現大，坐微塵轉大法輪，於一毫端現寶王剎，救拔眾生，利用無盡。佛佛祖祖皆為此一大事因緣出現於世，達摩西來，歷代授受，古德傳燈，無盡光中，大圓鏡，日往月來，以至於今。
雖然廣大法門，圣凡并托，華嚴香海，細鉅同歸，得骨得髓者固多，如麻如粟者何限？去圣遙遠，魔外益繁，不達佛心，妄參祖席，金山泥封，慧日云蔽，約其訛謬，亦有三端：其上者，才見根塵互引，法界相生，意識紛飛，無非幻妄，頓生歡喜，謂是真常，休去歇去，以空為空，不知性海無邊，化城無住，果能見性，當下無心。心既見空，即未見性，於是形同槁木，心等死灰，萬有到前，一空不敵，縱能立亡坐脫，仍是業識精魂，況乃固執斷見，必至變作狂華。謂因果之皆空，恣猖狂而不返，豈非一妄在心，恒沙生滅，能不造生死業，斷菩提根？
又其下者，見得個昭昭靈靈，便謂是無位真人，面門出入，揚眉瞬目，豎指擎拳，作識神之活計，張日下之孤燈，寶魚目為明珠，覓旃檀於糞土，噙著鐵丸，口稱玉液，到得臘盡歲除時，方知依舊是個茫茫無據。
又其下者，從經教語錄中掛取葛藤，從諸方舉揚處拾人涕唾，發狂亂之知見，翳於自心，立幻化之色聲作為實法，向真如境上鼓動心機，於無脫法中自生系縛。魔形難揜，遁歸圓相之中；解路莫通，躲向藤條之下。情塵積滯，識浪奔催，瞞己瞞人，欺心欺佛，全是為名為利，卻來說妙說玄。盲驢牽盲驢，沿磨盤而遶轉；癡夢證癡夢，拈漆桶為瓣香。是則循覺路而撲火輪，能不由善因而招惡果？如是三者，實繁有徒，宗旨不明，沈淪浩劫矣。
朕膺元后父母之任，并非開堂秉拂之人，欲期民物之安，惟循周孔之轍。所以御極以來，十年未談禪宗，但念人天慧命，佛祖別傳，雙眉拖地以悟眾生，留無上金丹以起枯朽，豈得任彼邪魔瞎其正眼，鼓諸涂毒，滅盡妙心？朕實有不得不言，不忍不言者。近於幾暇，辨味淄澠，隨意所如，閱從上古錐語錄中，擇提持向上直指真宗者，并擷其至言，手為刪輯，曰僧肇、曰永嘉、曰寒山、曰拾得、曰溈山、曰仰山、曰趙州、曰永明、曰云門、曰雪竇、曰圓悟、曰玉林，十二禪師；藏外之書，曰紫陽真人，乃不數月之功，編次成集者。其他披覽未周，即采掇未及，非曰此外無可取也。是數大善知識，寔皆窮微洞本，究旨通宗，深契摩詰不二之門，曹溪一味之旨，能使未見者得無見之妙見，未聞者入不聞之妙聞，未知者徹無知之正知，未解者成無解之大解，此是人天眼目，無上宗乘。
至於凈土法門，雖與禪宗似無交涉，但念佛何礙參禪？果其深達性海之禪人，凈業正可以兼修，於焉隨喜真如，圓證妙果。云棲蓮池大師，梵行清凈，乃曾參悟有得者，閱其云棲法匯一書，見論雖未及數善知識之洞徹，然非不具正知正見，如著相執有者之可比擬，亦采其要語別為一卷，以附於後。兼此凈土一門，使未了證者，建菩提道塲；已了證者，為妙覺果海途路之助。爰為總序，弁於篇端，刊示來今，嘉惠後學，庶幾因指見月，得魚忘筌，破外道之昏蒙，奪小乘之戔弇，朕有厚望焉。
漢明帝時，佛法始入中國，盛於晉宋間，遠公其殊勝者也。向傳泥洹宗旨，由遠公而始聞於此土，然觀蓮社高賢傳中所載遠公之語，遠公固非洞明泥洹宗旨者，徒聞其說耳。僧肇與遠公同時，晉有遠公，秦有僧肇。言凈土者，推遠公；言講經者，推僧肇。宗徒皆視為小乘，謂是菩提達摩以前時人，震旦未聞教外別傳之旨，不得入祖席焉。朕閱肇法師所作、、、諸論，非深明宗旨，何能了了如斯？以此講經，正是不立文字。諸佛慧命，奚隔封疆？有何今古？豈得謂菩提達摩未來以前，震旦無宗旨哉？故刪輯其要文，序而刊行之。學者勿於長江一葦，嶺只履邊，目起狂華，則知菩提達摩見梁武時，無所從來；遇宋云時，亦無所去也。
