文云下，即文。二十五有者，即細開六道也，謂四洲、四趣、無想天、那含天、六欲天、梵天、四禪天、四空天。二十五有生死不亡故，并名有我，謂真我亦佛性也。不耶，即迦葉問辭。答言即佛答云：一切眾生悉有佛性，即是我義也。
寤言下，文選曰：寤言莫予應。注云：謂臥而語也。依經應作寱，牛世切，眠言也。云：譬如二人共為親友，一是王子，一是貧賤，見王子有一好刀，心生貪著。王子後持是刀逃至他國，貧人於後寄宿他家，即於眠中寱言刀刀，傍人聞之，收至王所。乃至云：菩薩亦爾，出現於世，說真我相，說已舍去，譬如王子持刀逃國。凡夫說言：一切有我。如彼貧人止宿他舍，寱言刀刀。
又楊下，止小兒啼故，以楊樹黃葉為金等者，取木人木馬，皆為止啼，此喻說三十二天妄常樂我凈也。下疏云：葉喻妄常，金喻妄凈，人喻妄我，馬喻妄樂。六道以安身適悅等者，如寒地獄中以熱間為適悅也，余道可知。望佛猶通者，以未能究竟隔別變易生死故。非通非別者，此成四句，故屬雙非。若束而明之，只是通別，九界是通，佛界是別。故上句明菩薩，而云望佛猶通也。
&#;，古候切，取牛乳也。隨其流處等者，云：譬如雪山有一味藥，名曰樂味。輪王為此藥故，處處造作木筩，以接是藥，其味真正。王既沒已，其後是藥或酢或咸，或甜或苦，或辛或淡，如是一味，隨其流處有種種異。是藥真味停留在山，猶如滿月。乃至云：秘藏亦爾，以煩惱故，出種種味，所謂五道四姓。委釋如疏記。
倒瀉斯病者，倒即吐也。文云下，引也。三種病，貪、瞋、癡也。三種藥，不凈、慈心、因緣也。事理不融，故藥病互無。王復得病者，即中客醫喻也。王得病即小機，執無常為病也。亦藥亦病者，治邪常，故名藥。障真常，故名病。
是勝三修者，謂常、樂、我也。舊伊縱橫，喻無常、苦、無我，劣三修也。又新下，前對二邊故中道，教、行、理三悉受雙非之名，今以教、行對理，則圓伊教、行能治二邊，故得名藥。圓理亡泯，故屬雙非，故云正法正性等。唯有常、凈等者，此約半與半奪故，與二奪二，若全奪者，四德俱無，如下疏記。則是習氣者，謂三寶差別，即無明心也。無明即習氣，凈名云：結習未盡，華則著身。此無為緣習，非界內習也。
豎出九界者，此約自行破九，顯佛界名豎出，然但破事九，不破性九。橫收一切者，橫遍彼彼九界也。無邊底故常者，橫收故無邊，豎出故無底，由達無邊底故，名大丈夫。自既丈夫，復調丈夫，故云能化度一切。自他融攝，故不思議。
斷苦下，亦四句釋樂：初二約斷，後二約智。初二中，前一明斷用，故云斷苦樂故樂，即是斷生死苦及涅盤樂故，得中道之大樂。後句明斷體，故云大寂故樂，即是中道永寂二邊，故名大寂。後二約智中，初句明智用，故云一切知故樂，即中道雙照二邊，名一切知。後句明智體，故云身常故樂，即了了常知也。
業凈者，總標也。身凈下，即三業俱凈也。以身兼口，但云身凈。即色心不二，咸空、假、中故，并名凈。是故下，總結。然此文中明常、樂各有四句，明我唯一句，明凈有三句，各隨語便，更無他說。例前應就理等者，例前正法正性、非藥非病之文也。互顯等者，前已約理明非，今但約事明非，以前例後，以後例前，故云互顯。
從地獄已上料簡者，即通別中云六道以安身適性為安樂也。從外道已上者，即藥病中云長者沒已，劫掠群牛也。二乘已上者，即大小中云小者，二乘也。
四悉檀者，名出智論，悉是華言，檀乃梵語，悉之言遍，檀言為施，以歡喜生善破惡，入理四法遍施有情，故曰悉檀。又應法師云：悉曇，此云成就。論中云：悉檀者，亦悉曇也。準此二字，俱是梵音。故他宗學者或謂天臺不善華梵，且古來亦云二字俱是梵語，豈獨唐代方知？故凈名玄義云：悉檀是外國之語，諸法師解釋不同，或言無翻。外國多含，例如修多羅，名含五義，此土不的翻也。有翻者，或翻為宗乘、墨、印、實、成就究竟。如是異翻非一，難可定判。南岳云：此例如大涅盤，是胡漢兼舉也。南岳親證，不應錯用，故天臺智者依之釋義。又如龍樹之名，古者譯家皆云二字并是華言，謂龍生法身，樹生生身。至于唐代，乃云龍是華言，樹是梵語，梵云那伽樹那，此云龍猛。應知龍猛既有父母禱樹之緣，復與樹那音濫，故致異釋以例悉檀，以悉訓遍，借是梵語，亦應無爽。如翻究竟，亦是遍義。
顯昔第一義者，昔人天教及小乘教各指當教涅盤為第一義也。引互無為證者，即第三十五卷云：牛處無馬，馬處無牛，名互無也。真諦涅盤者，亦同初家以涅盤為俗諦也。彼為涅盤，因修而證，故屬俗諦。引肇論以證俗諦無名無相也。肇有四論：一、；二、；三、；四、。今引文也。
江河至不流者，前波後波雖復相續，而不相到，其性各住，雖注不流。日月至不周者，日月歷天，晝夜無停，亦由各住，故不能周。豈有下，結顯涅盤無名無相也，謂江河等物及以涅盤俱俗諦故。
猶是續待二假者，以冥真故，無明已盡故，非因成而有。緣真，相續之假。迷悟，相待之假。具二假故，即是俗諦，故有名也。執真有名者，謂俗本無名，依真立名。如劫初圣人，仰法真理，俯立俗號，真理能通，因名道路；真理不動，因名山岳。
所通非有者，以四門所通，同一偏真故，但存鄰虛名有門，析破鄰虛名空門，兩亦雙非，準義可見。指三下，引喻結斥。三涂者，山名，泰行、轘轅、崤澠是也。左傳曰：三涂四岳，九州之險也。或作荒涂者，後人妄改，彼以小能釋大所，其猶指三涂之險阻，為寶所之坦夷。魚目喻小，明珠喻大，其旨可知。
問：古下，嘆美立問，而有三嘆一問：一、嘆師承道勝；二、肇作下，嘆述作辭高。三、世人下，嘆古今共許。意復下，是一問。雖具三美，所詮義意比望今家，孰優孰劣，故云意復云何。
命世者，文選李陵書曰：皆信命世之才，抱將相之具。注云：命，名也。言其名流播於時代也。孟子云：五百年必有王者興，其間必有名世者矣。注云：名世，次圣之才，物來能名正一世者，生於圣人之間也。
升堂入室者，以於道淺者為升堂，於道深者為入室。論語云：子曰：由也升堂矣，未入於室也。一肇而已者，什公門下有十哲、八俊、四圣，肇皆預焉。生、肇、融、叡為四圣，更加影、嚴、憑、觀為八俊，兼常、標名十哲。僧傳曰：通情則生、融上首，精難則觀、肇第一。劉遺民覽肇所撰之論，嘆曰：不意方袍復有平叔！
洋洋下，謂其文辭洋溢，盈人之耳也。論語云：師摯之始，關睢之亂，洋洋乎盈耳哉！卷不釋手者，釋，放也。答中初謙己，總指日月在懷，喻其明達也。
既不下，自斥既不親承肇師，其法門深旨，我亦難見。鉆仰下，雖不親承，遺文既在，尋其旨趣，亦應可知。鉆仰者，顏淵嘆仲尼云：鉆之彌覺其堅，仰之彌覺其高。管窺者，莊子曰：以管窺天，以錐指地。
二、其論下，以四句判論文也。彼論凡有九折、十演，共十九篇。今之所斥，皆於上秦主表及第一開宗、第二核體中，撮其妙言要辭，不出四句，故參雜引之，不成次比。今先指會其文，次消釋其義。初有句中，初是開宗中文，若無下，表中文。次無句中，初二句即開宗中文，具云：余嘗試言之：夫涅盤之為道也，寂寥虛曠等。豈有下一句是表中文，具云：既曰涅盤，復何容有名於其間哉？兩亦句中，唯恍惚窈冥，其中有精句是表中語，余開宗中語雙非句，并開宗中文。而欲下，具云：斯乃希夷之境，太玄之鄉，而欲以有無題，牓標其方域，而語其神道者，不亦邈哉。
次釋義者，出處至假名者，有余住世名出，無余入滅名處。斯皆應機，示有生滅，既無實體，故并假名。若無下，此本秦主之語，斥諸家通第一義諦皆廓然空寂，無有圣人，故肇舉之。若真諦廓然無圣人者，誰知真諦耶？既有知者，驗有圣人，故彼文云：實如明詔也。
若無下，即肇公伸明秦主之意。圣人忘懷，動靜合道，故曰與游。即其有句者，既存能知、能游之人，豈非有句？即無句也者，既無形名，復非有心所知，豈非無句？故不可得而有者，此即亦無。不可得而無者，此即亦有。恍，有也。惚，無也。窈，幽也。冥，暗也。謂有無不定，幽暗難測，故曰窈冥。雖曰難測，而有靈明知覺，其妙甚存，故曰有精也。窈冥即亦無，有精即亦有。五陰永滅故亦無，幽靈不竭故亦有。
有無絕於內者，沖而不改故。不可為有故有絕，至功常存故無絕。稱謂下，涅盤之體既內絕有無，故外沒稱謂。視聽下，釋上二句也。由外絕稱謂，故兩界視聽之所不及；由內絕有無，故無色四空之所不了。題牓，謂名字也。方域，謂理體。不亦邈哉者，若執有無，去道甚遠。
然其下，以四教定論意。文云等者，開宗云：滅度者，言乎大患永滅，超度四流。不涉界外者，但度界內欲有，見無明之四流耳。不滅涅盤患者，但以陰身為大患故。下，既彼論是大，又非別圓，今尋之文，知屬通教辨差，即第九章也。無為一也者，彼云：以俱出生死故，同稱無為。
此以下，彼云：三乘諸道皆因無為而有差別，此三三於無為，非無為有三也。如來下，彼云：放光云：涅盤有差別耶？答曰：無差別。但如來結習都盡，聲聞結習未盡耳。請以近喻，以況遠旨。如人斬木，去尺無尺，去寸無寸，修短在於尺寸，不在無也。今師引之，語或改轉，有本云聲聞結盡，習不盡者，結下多盡字也。在於尺寸，不在無也者，尺寸喻三乘淺深，無喻涅盤理一。雖俱下，彼岸，涅盤也。升降，三乘也。以無言說道者，即大品共般若也。僝然者，尚書曰：方鳩僝工。孔安國云：鳩聚僝現也。
夫通下，斥肇四失也，次第在文。俯提枝末者，肇云：仰攀玄根，俯提弱喪。初句是上求，下句是下化。理為道本，故云玄根；嬰兒失故鄉，名為弱喪。方便善微，名為嬰兒；本有真如，名曰故鄉。今判彼意，故云乃是等也。是泯憂喜等者，通人了達幻化即空，故憂喜等一切亡泯。齊明暗者，智明惑暗也。不作大小者，下疏釋云是別教嬰兒，謂不造五逆，名不作大；不起二乘心，名不作小。今為通教嬰兒者，不以文害意也，以達即空，故亡巨細。
喻之以嬰兒者，準下品意，但是和光利物，能令眾生得見，菩薩同其始學，名嬰兒行，是則示同人天。三教并圓住前，悉名嬰兒也。今判肇論但是通教嬰兒也。喻之以三獸度河，以三乘俱證涅盤，而智有深淺，文載大品及今經第二十一卷，則聲聞如兔，緣覺如馬，菩薩如象。灰斷喻，文載智論，聲聞斷正使，如燒木成炭；緣覺侵習，如燒炭成灰；菩薩俱盡，如炭灰俱無。宗在他經者，通教體法，非今圓頓也。
一切下，下三教菩薩、藏通羅漢，咸破偏疑，同成圓佛。佛開下，既開通即圓，云何更立通義？聾聵之徒者，於法華中，機生未脫，斥為聾聵，於今得悟，悉是聰明。聵，聾也。斥故顯新者，故即劣三修，新即勝三修。波動下，用春池失珠喻也。瓦礫，喻小理；月形即珠，喻圓理。委釋如疏記。肇以昔教三乘所證之理，而解今經圓融涅盤，何異捉礫為珠也？
綱維，即網無聲而馬應轡，策不舉而極千里。夫無銜勒而用箠策，馬必傷，車必敗，故曰御四馬者執六轡。
果報者下，釋佛地有果報無記也。開善下，即開善寺智藏、莊嚴寺僧旻，并光宅寺法云，即梁朝三大法師也。今此二師立義不許佛地有無記，初且總示，故云并言至善性。
知解下，釋出佛果無知解無記也。有多釋者，合云有二釋，不應云多。是善性者，謂棋書等知解非是無記，以通佛果有之，故云是善性。余人下，除闡提及佛果，凡夫至菩薩悉曰余人。此謂棋書等，在余人得云知解無記，在佛地，悉名為善，非無記也。言果下，釋出佛果無果報無記也。多有異具者，具應作熟，文誤。無復報法者，謂佛無生死中異熟執故，此明佛但有習因、習果也。
夫三下，總斥。尚不是真者，三性尚非，小教偏真也，以偏真涅盤無三性故。何得下，尚非偏真，何以用此釋於中道極果大涅盤耶？如野人曝背等者，列子曰：野人之所安，野人之所美，謂天下無過者。宋國有田夫，常衣縕黂僅以過冬。既春東作，自曝於日，不知天下之有廣夏隩室、綿纊狐狢，顧謂其妻曰：負日之暄，人莫之知，以獻吾君，將有重賞。里之富室而告之曰：昔人有美茙菽、甘枲、莖芹、萍子者，對鄉豪稱之。鄉豪取而嘗之，蜇於口，慘於腹，眾哂而怒之。其人大慚，子其類也。今以諸師喻野人，三性喻曝背，涅盤喻至尊，今師斥之喻里之富室也。
五種言之者，五名雖異，其體無殊。性凈即法身，乃至即正因，正因即不生，不生乃至即性凈。余義皆爾，舉一即五，舉五即一。總指一部者，以二十五品通名涅盤故。方便凈者下，初正釋相三：
初、方便凈。文中先釋方便義；次然於下，釋涅盤義。初釋方便，即現十界身也。又二：初、明能現由住首楞嚴故，能現像。漚和，此云道種智。建於大義者，建立也。或一下，二、明所現。先明處所，從狹之廣，始一閻浮，終乎十方。隨諸下，次明現身。初廣明現佛界身，示生示滅。示生中云七步者，明東行七步，是對小機；十方各行七步，是對大機。示滅中示倚臥者，即如來答迦葉三十四問畢，乃倚臥如彼小兒及常患者，如初說。
是以下，明序中發起倚臥示滅之相也。擗踴者，擗，拊心也；踴，跳躍也。翳，隱也，障也。乃至下，示九界身也。下者，即劣機所感，但見地獄乃至菩薩等身，且約見身以為下劣。若論聞法，則一一界身各說四教。若然者，勝身說劣，劣身說勝，論其悟解，勝劣自分。今約現身，且以見佛身為勝，見九界為劣。不前等者，總結十界生滅，隨機利見，不相妨礙，故云一時等現。然於下，釋涅盤義。雖十界喧動，而不損寂滅，由契寂滅故，於生無染，於死無累，涅盤之義，其在此也。故名下，總結。
二、圓凈。文中亦二：初釋圓凈義；次雖破下，釋涅盤義。初又二：先總後別。總釋中言因圓果滿者，分真，因圓；妙覺，果滿也。原其下，別釋。先明因，次明果。三文各有自行化他。初文至正法，因中自行也。始乎名字，達性成修，故曰初基。五行互融，名如來行。持戒下，別舉戒圣行也。不殺，事戒。無非中道，斯則理事、自他不二，名護正法。廣宣下，化他也。弘通正法，故曰廣宣。令彼聞悟，故曰利益。回事向理，回因向果，故曰回向大乘。此之自他，始從名字，終至等覺，悉名因中。感得下，果上自行也。感即能感之因，得即所得之果，謂妙覺極果也。
金剛下，正示所得不可破壞，故喻金剛。理可軌則，故曰法身。理無遷改，故曰常身。此之三名悉是法身異稱耳。雖三身不二，且從勝說。修道得故者，舉因顯果。由修常因，得此常果。復能下，化他也。一切悉有佛性者，介爾有心，三千具足，不簡闡提及以定性，故云悉有。又依正唯心，不簡草木，故云悉有。
施與下，此由純陀獻最後供故，佛印之得五常果。當以常字貫下，力等五法并常故。初云常連持曰命。常命則以無始無終而無斷絕；以非色為色，吾今此身即是法身；作用為力，遍一切處，用無窮盡；不動名安，雖具力用，安固不動；被機有辨，無緣慈悲，普施法藥。
雖破下，釋涅盤義也。初約自行明寂滅；雖施下，次約化他明寂滅。亦無所破者，以煩惱即智慧故。亦無能圓者，以智慧即煩惱故。不得眾生等者，佛如生如，一如無二故。是名下，總結。
三、性凈。文中亦二：初釋性凈；沖湛下，釋涅盤。初文云非修等者，謂三千三諦，始凡本具，非修因，非修果。非作業，非與業者，字誤，作應作正，與應作期。非意業故，云非正業。非身、口故，云非期業。第三十四經云：正業者，即意業也。期業者，謂身、口。疏釋云：意是業體故也，以身、口自然符會，有若期契，故云期業。
本自下，既非因果及以三業，故知本來具足，非今修成，果證始有也。適，始也。沖湛下，釋寂滅義。不生不滅者，由性本寂滅，故名此性以為涅盤。雖在下，舉春池喻以釋之，如前記。五翳者，煙、云、塵、霧、修羅手，以喻五住煩惱不污性凈之理，猶如五翳不隱月形。此言月形，即池內珠，故非五翳能隱。隨流等，如前記。
雖沒下，云：譬如王家有大力士，眉間有金剛珠，與余力士角力，觸珠，尋沒膚中，都不自知是珠所在。其處有瘡，命醫欲治。醫善方藥，知瘡因珠入，其珠入皮即便停住。廣如經文。今以珠喻性凈之理，本來寂滅，故云膿血不染。此三下，明互融。不得相離者，體性互融，故唯一法。不可相混者，體用既分，自成三種。會之彌分者，即一而三故。派之彌合者，即三而一故。橫即豎，故彌高，豎即橫，故彌闊。更復重說者，更約法身以明義也。