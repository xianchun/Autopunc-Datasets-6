佛告父王：云何名菩薩降魔時白毫相光？魔王波旬遙以天眼觀閻浮提，見釋迦子棄國如唾，坐道樹下，肌骨枯槁，形體羸瘠，如久病人，唯有金色光明益顯。其眼陷黑，如井底星，骨節相拄，失蟠龍文。波旬喜曰：瞿曇體羸，骨如腐草，雖有光色，余命無幾，曼道未成，宜往敗之。瞋目大怒，勑諸夜叉：速集軍眾，吾今欲行，下閻浮提，往征瞿曇。
是時，魔子名薩多羅，長跪白父：凈飯王子其生之時，萬神侍御，光徹眾天，其人慈悲，普覆一切。今為群生，坐於道樹，父王云何興惡逆意？
魔即怒曰：汝幼無知，乃言瞿曇有勝道德。瞿曇身羸，如枯骨人，竟何所能，而言慈悲？
子復白言：瞿曇體羸，不食故爾。觀其光色，如金剛山紫爓流出。恬坐六年，心無傾搖。觀其面貌，曾無畏色。唯愿大王且住天宮，不愿往攻。
波旬復言：汝但默然，何須多云。
時夜叉主名曰翅陀，即至魔所，頭面著地，為魔作禮，白言：天王！何所勑令？
波旬告曰：汝以我聲，遍勑六天，告下鬼王并諸八部及曠野鬼、十八地獄閻羅王神，一切皆集，往瞿曇所。
是時，諸鬼猶如云起，從四面集。或有諸鬼，首如牛頭，有四十耳，於其耳中生諸鐵箭，赤焰上起，高一由旬；有十八角，角端擎山，山上有龍，銜熱鐵丸。復有諸鬼，首如狐頭，有十千眼，眼睫長大如霹靂炎，項上有口，口吐熾火，身上諸毛猶如劍樹。復有諸鬼，倒住空中，有十二腳，於其足跟有千刀輪，頭如太山，於其頭上五百劍樹，樹頭火起。復有諸鬼，婉轉腹行，負鐵圍山穹脊而至。復有諸鬼，一頸多頭，口有千舌，於其舌上生棘刺樹，毛鬣上沖，毛端雨血，吐刺疾走，騰空而至。毗舍闍鬼發大惡聲，氣踴如云，雨熱鐵丸，倏忽而到。鳩盤茶鬼蹲踞土埵，現其丑形。富單那鬼，其形黑瘦，頭戴大鑊，盛熱鐵丸，手執刀輪，左腳踏狗，右腳踏狼，奔走而至。諸羅剎王，背黑如漆，胸白如月，眼如盛火，頭發蓬亂，如縛刺束，狗牙上出，狀如銏劍，手十指爪，利如鋒芒，腳有十爪，縱橫如劍，以鐵羈頭，疾走而至。曠野鬼神大將軍等，一頸六頭，胸有六面，膝頭兩面，舉體生毛，狀如箭鏃，奮身射人，張眼焰赤，血出流下，與諸兇類疾走而到。復有諸鬼，首如虎頭，有十二眼，鼻如象鼻，有十三鼻，左肩擔山，右肩負火，手捉利劍，腳躡師子，哮吼而至。復有諸鬼，其身如云，霹靂火起，如團云頭，於團云邊有百千萬龍，不見其身，但見吐毒。於十方面，一切惡事，如云而集。鬼子母神將其諸子，各執一石壁方十里，巖崿可畏，競馳而至。復有諸鬼，卷脊挾尾，以鼻嗅地，鼻出諸火，火焰上化，化生諸鬼擔面而走。
是時，魔王顧視夜叉，告令諸鬼：今者鬼兵既已云集，瞿曇善人或能知咒，當興四兵。以魔王珠化作四兵：象、馬、車、步，列仗如林，甚可怖畏，直從空下。至道樹邊，魔復更念：如此軍眾，或不能淹，降伏瞿曇。復脫寶冠，持擬地下，其冠光明逕至下方，當閻羅王化人宮上高聲大呼，告勑諸鬼：汝等獄卒及閻羅王，阿鼻地獄刀輪劍戟、火車鑪炭，一切都舉向閻浮提，欲滅瞿曇，擲置其中。
阿鼻地獄縱廣正等八萬由旬，七重鐵城，下十八鬲，四面劍林亦十八行。東方復有十八小地獄以為圍遶，南方十八鬲以為圍遶，西方十八鬲以為圍遶，北方十八鬲以為圍遶。地下自然有熾猛火燒然鐵城，鐵網俱熾，一切熱焰周回還旋，下過十八鬲。若有眾生犯五逆者，身滿其中，受如此苦，晝夜不息，間無空缺。劫欲盡時，四門自開，諸罪人等見東門外一切劍林，如清涼林，從下鬲起至第二鬲，第二鬲起至第三鬲，乃至於上，走趣東門。羅剎獄卒以熱鐵叉逆刺其眼，精如融銅，流出于地，即時躄倒，遍滿十八鬲中，其心迷悶，滿一小劫，爾乃還起，復向南門。如是四方，如前無異。晝夜受苦，逕一大劫，劫盡更生余小地獄。其余眾獄，形狀大小、受報輕重、形類好丑、一切雜報，慈三昧中當復廣說。
時諸獄卒，城東八千，三方亦爾。一一獄卒頭發如山，生刀輪劍戟，耳如驢耳，有百千種，一一耳中，煙焰俱起，唇口牙齒過於羅剎百千萬倍，角如牛角，角端生劍，五方異見。身體赤黑，如癩病狗。有四百尾，於其尾頭，濃血沸屎。有鐵觜蟲纏其身體，手捉鐵叉，腳下踏輪，刀輪上刺，直徹心髓，駛疾如風，各以鐵叉叉罪人腰，直上而走。阿鼻地獄如影隨形，逐罪人來，俄頃之間，到道樹邊，一時云集，欲興惡逆。菩薩是時儼然不動，入勝意慈。魔王譸張，奮武振吼，勑諸兵眾：汝等速疾逼害瞿曇！上震天雷，雨熱鐵丸，刀輪武器更相加積，交橫空中，四面諸鬼同時俱作，然其火箭不近菩薩。
是時，菩薩徐舉右臂，申眉間毛，下向用擬阿鼻地獄，令諸罪人見白毛中流出眾水，澍如車軸，雨大火上，大火暫滅，唯煙氣在。令受罪人，心得小悟，自憶前世百生、千生、百千萬生所作諸罪。諸獄卒等，持大鐵叉，舉起罪人，盡其身力，不能得動，忽然自見大鐵叉頭如白銀山，龕室千萬，有白師子盤身為座，於其座上生白蓮華，有妙菩薩入勝意慈，如是莊嚴，如須彌山。放叉擲地，有七寶華生叉根下，有白色光明照諸地獄及獄卒身，令閻羅王及諸獄卒作白銀山，猶如電光，暫時得見。諸受罪人，六情諸根，猛火速起，節頭火然，筋脈生釘。暫得一起，合掌叉手，向白毫相，即時心開，見白毛中人如己無異，坐蓮華林，以水澆灌諸罪人頂，令心熱惱暫得清涼，即皆同時稱南無佛。以是因緣，受罪畢訖，直生人中，諸情完具，正見出家。既出家已，破二十億洞然之結，成須陀洹。魔見是相，燋悴懊惱，卻臥床上。
魔有三女，長名悅彼，中名喜心，小名多媚。時魔三女至父王所，長跪叉手，為父作禮，啟言：父王！今日何故愁悴乃爾？
其父答言：沙門瞿曇結誓深重，今坐道樹，要壞我民，是故愁耳。
女白父言：我能往亂，愿父莫愁。即自莊飾，著雜寶冠，容媚挺特，過踰魔后百千萬倍，眄目作姿，現諸妖冶，瓔珞晃耀，光翳六天，乘羽寶車，安施寶帳，垂諸天華，於華須頭，諸化玉女手執樂器，鼓樂弦歌聲萬種音，凡在世人之所憙樂。一一玉女，從五百女以為侍御，繒蓋幢幡如云而下。身毛孔中香煙芬馥，有百千色，玄黃昱爍，甚適人目。安庠徐步，至菩薩所，下車合掌，禮敬菩薩，旋遶七匝，白菩薩言：太子生時，萬神侍御，七寶來臻，何棄天位來此樹下？我是天女，盛美無比，顏貌紅輝，六天無雙，今以微身奉上太子，供給左右，可備灑掃。我等善能調身按摩，今欲親附，愿遂下情。太子坐樹，身體疲懈，宜須偃息，服食甘露。即以寶器獻天百味。
太子寂然，身心不動，以白毫擬令天三女自見身內膿囊涕唾，九孔筋脈一切根本，大腸、小腸、生藏、熟藏，於其中間回伏婉轉，踴生諸蟲，其數滿足有八千戶，戶有九億諸小蟲等。蟲游戲時，走入小腸，皆有四口，張口上向。大蟲游戲入大腸中，從大腸出，復入胃中。冷病起時，胃管閉塞，蟲不得入，故食不消。脾、腎、肝、肺、心、膽、喉嚨，肺腴肝鬲，如是中間，復生四蟲，如四蛇合，上下同時唼食諸藏。滓盡汁出，入眼為淚，入鼻為涕，聚口成唾，放口涎流，薄皮厚皮，筋髓諸脈悉生諸蟲，細於秋毫，數甚眾多，不可具說。其女見此，即便嘔吐，從口而出，無有窮盡。即自見身，左生蛇頭，右生狐頭，中首狗頭，頭上化生九色死屍，如九相觀。
九相觀者：一者、新死相。或見死人，身體正直，無所復知，想我此身亦當復爾，與此無異，故曰新死相。二者、青瘀相。或見死人，一日至于七日，身體青膖瘀黑相，我所愛身亦當復爾，與此無異，故曰青瘀相。三者、膿血相。或見死人，身已爛壞，血流涂漫，極為可惡，不可瞻視，我所愛身亦當復爾，故曰膿血相。四者、絳汁相。或見死人，身體縱橫，黃水流出，狀似絳汁，我所愛身亦當復爾，故曰絳汁相。五者、食不消相。或見死人，為烏鳥所食，蟲狼所噉，為蠅所蛆，其肉欲盡，或半身在，我所愛身亦當復爾，故曰食不消相。六者、筋纏束薪相。或見死人，皮肉已盡，止有筋骨相連，譬似束薪，由是得成，而不解散，我所愛身亦當復爾，故曰筋纏束薪相。七者、骨節分離相。或見死人，筋已爛壞，骨節縱橫，不在一處，我所愛身亦當復爾，故曰骨節分離相。八者、燒燋可惡相。或見死人，為家火所燒，野火所焚，燋縮在地，極為可惡，不可瞻視，我所愛身亦當復爾，故曰燒燋可惡相。九者、故骨相。或見久昔乾骨，若五十歲，至百歲、二百歲、三百歲時，骨還變白，日曝徹中，火從骨上焰焰而起，火燒之後，風吹入地，還歸于土，是名略說九相。是為菩薩始在樹下，初開不凈觀門。
時三魔女自見背上復負老母，發白面皺，唇口喎僻，手腳繚戾，顏色津黑，猶如僵尸。胸前復抱一死小兒，於六竅中流出諸膿，膿中生蟲，正似蚘蟲。諸女見此，愕然驚嗥，卻行而去。低頭視臍，臍生六龍，龍吐水火，耳出諸風，體堅如鐵，自見女形丑狀鄙穢乃當如是。於其鄙處，有諸小蟲，蟲有四頭，二上二下，唼食女身，口出五毒，毒有五脈，上至心下，乃至咽喉，從六根中生諸脈根，九十有九，直下流注，至諸蟲頂，共相灌注，徹諸蟲心。諸女人等，從無數世造諸邪行，惡業因緣，獲得如是不凈丑身。
復有諸蟲如手臂釧，團欒相持，而有眾口，口生五毒，唼食女根。諸女人等，先世之時，邪婬行故，獲臭惡身以為莊嚴。諸女見已，心極酸苦，如箭入心，卻行之時，匍匐而去。如羸駝步，初舉足時，節節火起，其發黃黑，如刺棘林以自纏身，呼嗟嘆息，至魔王前。
魔王心怒，奮劍豎色，即欲直前。魔子諫曰：父王無辜，自招瘡疣。菩薩行凈，難動如地，云何可壞？作是諫時，菩薩復以白毫光擬，令魔眷屬身心安樂，譬如比丘入第三禪。
餓鬼見白毛毛端皆有百千萬億諸大菩薩，是諸菩薩亦入勝意慈心三昧，各以右手將左指頭，爪端生乳，灑滅猛火；猛火滅已，即得清涼，自然飽滿，身心踴悅，發菩提心，因是心故，舍餓鬼苦。
是諸鬼等，自見其身如似白玉，似琉璃山，似頗梨山，似黃金山，似馬瑙山，身諸毛孔似真珠貫，眼目明凈似明月珠，身諸煙焰如雜寶云，所執刀杖似七寶臺，七寶臺內重鋪綩綖，安置丹枕，左右自然有化梵王，見化菩薩坐於花臺，各各異說諸罪人報：汝等前世坐作惡業故，獲如此可惡之形。說是語時，是諸鬼神有發無上菩提心者，有種聲聞、辟支佛因緣者，有於來世當生人天勝樂處者。
是時，魔王忽然還宮，白毫隨從，直至六天，於其中間，無數天子、天女見白毛孔通中皆空，團圓可愛，如梵王幢，於其空間，有百千萬河沙微塵諸寶蓮華，一一蓮華無量無邊諸妙白色以為其臺，臺上有化菩薩，放白毫大人相光亦復如是。諸菩薩頂有妙蓮華，其華金色，過去七佛在其華上，是諸化佛自說名字，與修多羅等無差別。
復有諸天，宿善根者，見化菩薩一毛孔中生一菩薩，菩薩頂上皆有化佛，如前不異。時諸化佛，眉間出華，百寶莊嚴，諸天世間無色可比。有化光臺，臺上化佛如前不異。諸化菩薩身毛孔中，化出一切十方眾生所希見事；化人足下有化光臺，生諸天宮，勝過六欲魔王宮殿，亦勝大梵儼身之宮。諸梵頂相，從化菩薩足輞間生，如是白毛，上至無色，遍照一切無量無邊諸天世界，皆如白寶頗梨明鏡。諸天見此勝瑞相已，不樂天樂，發菩提心。魔王八萬四千天女視波旬身，狀如死狗，亦似燋木，但瞻菩薩白毫相光，心意悅樂，無以為譬，怒恚波旬前所為事，規欲壞他，自失軍眾。作是語時，百千無數天子、天女復發無上菩提道意。
佛告大王：如是種種諸勝相事，但從菩薩眉間白毫而生此耳，不勞其余身分功德。佛滅度後，諸四部眾若能暫時舍離散亂，系心正觀菩薩降魔白毫相者，滅無數劫黑業惡障，亦除十惡諸煩惱障，能於現世見佛影像，了了分明。如是種種觀相境界，不可具說。如我滅後，欲觀如來降伏魔時白毛相者，當作此觀。如是觀者，名為正觀；若異觀者，名為邪觀。
云何名為如來成佛時大人相、覺人相、不動人相、解脫人相、光明人相、滿智慧人相、具足諸波羅蜜相、首楞嚴等諸三昧海相？菩薩摩訶薩從勝意慈三昧起，入滅意定；從滅意定起，還入首楞嚴；從首楞嚴起，入慧炬三昧；從慧炬三昧起，入諸法相三昧；從諸法相三昧起，入光明相三昧；從光明相三昧起，入師子音聲三昧；從師子音聲三昧起，入師子奮迅三昧；從師子奮迅三昧起，入海意三昧；從海意三昧起，入普智三昧；從普智三昧起，入陀羅尼印相三昧；從陀羅尼印相三昧起，入普現色身三昧；從普現色身三昧起，入法界性三昧；從法界性三昧起，入師子吼力王三昧；從師子吼力王三昧起，入滅諸魔相三昧；從滅諸魔相三昧起，入空慧三昧；從空慧三昧起，入解空相三昧；從解空相三昧起，入大空智三昧；從大空智三昧起，入遍一切處色身三昧；從遍一切處色身三昧起，入寂心相三昧；從寂心相三昧起，入菩薩摩訶薩金剛相三昧；從金剛相三昧起，入金剛頂三昧；從金剛頂三昧起，入一切三昧海；從一切三昧海起，入一切陀羅尼海三昧；從一切陀羅尼海三昧起，入一切佛境界海三昧；從一切佛境界海三昧起，入一切諸佛解脫、解脫知見海三昧；從解脫、解脫知見海三昧起，然後方入無量微塵數諸三昧海門；從諸三昧海門起，入寂意滅意三昧；從寂意滅意三昧起，入金剛譬定大解脫三昧相門。
爾時，道場地化似金剛，滿八十里，其色正白，不可具見。此相現時，菩薩眉間白毫相光端潔，正直矗然東向，長一丈五尺，有十楞現。彌迦女人同類五女，無數萬億天、龍、鬼神、彌勒、賢劫諸菩薩等、跋陀婆羅等、無量無邊阿僧只微塵數諸大菩薩亦見此相。此相現時，佛菩提樹白毛力故，根下自然化生寶華，縱廣正等四十由旬，其華金色，金剛為臺，佛眉間光照此華臺，其光直下，至金剛際，於金剛際自然化生二金剛座，互相振觸，聲振三千大千世界，令此大地六種振動。
其金剛座，上沖蓮華，至蓮華根，其蓮華根亦是金剛，三種金剛共相掁觸，直還下過，至金剛際，往旋十返，白毫光明圍遶十匝，令金剛座鏗然不動。佛坐此座，消除三障，成菩提道，佛心境界，說不可盡。若廣說者，一切眾生至十地菩薩亦不能知，亦非所解，是故於此白毫相中隱而不說。如是白毛光明力故，令菩提樹金剛為莖，根亦金剛，楷七寶成，楷上生光，各各有七圍遶佛身，化成寶縵，樹葉金色，華百寶色，華上有光，百千寶色，諸天寶光不得為譬，果白寶色，夜摩天上微妙白寶不得為比。其果光明，化摩尼網彌覆樹上，於其網間，猶如白絲，婉轉下垂，化成寶鈴。
鈴四角頭有大寶臺，其臺高顯，過於上方無量世界。過是界已，復更化成諸大寶臺，其臺高妙，不可具說，光顯微妙，譬如和合百千萬億諸須彌山。於其臺上有大寶蓋，純金剛成，雜色間錯，微妙光明，光明下垂，化成幡帳。於幡帳中雨寶蓋云，寶蓋云中雨幢幡云，幢幡云中雨妓樂云，妓樂云中雨寶光云，寶光云中雨諸香云，諸香云中雨師子座云，師子座云中雨華鬘云，華鬘云中雨妙音云，妙音云中雨偈頌云，偈頌云中雨諸珍寶供養具云。如是等種種供具，皆從菩提樹白毫相光明中出。
時白毛光下垂照地，令道場邊金剛地上化作七池。池生德水，水有七色，七色分明，色有十光，上照樹王。其池四岸，眾寶合成，一岸百寶所共合成，一寶流出百億光明，池底純是金剛摩尼以為底沙，水生諸華，純黃金葉，葉上千光，化成光輪。池有七渠，水自涌出，池口生華，葉葉相次。於蓮華須流出諸水，如琉璃珠，映徹分明。於渠兩邊，列生諸華，八萬四千眾寶嚴飾，此渠中水更相灌注。當水流時，光亦隨轉，映菩提樹，此樹光中，一一葉上生寶蓮華，其華遍布一切世界，於其華上化白寶臺，遍至十方無量世界。其白毫光從佛眉間出，寶蓮華團圓正等滿一由旬。如是相次，過於上方，無量無邊不可筭數微塵世界，華華相次，一一華上見一佛坐，身黃金色，方身丈六，結加趺坐，坐蓮華臺。其金剛座及菩提樹如上所說，等無有異，乃至十方亦復如是。
於白毫中復出寶華，勝前寶華百億萬倍，華上有佛，如釋迦文，等無有異。一華須頭復有一佛，身亦丈六，入深禪定，心不傾動。如是光明，照於東方無量無數百千世界，令諸世界皆作金色，彼眾生見化佛毛孔開現光明亦復如是，出無量百千寶光，一一光中復有無量百億化佛。時諸天、龍、鬼神、夜叉、乾闥婆等，覩此光明遶佛千匝，照十方國，見十方國，高下大小，了了分明，如執明鏡，自見面像。是諸大眾、波旬眷屬八萬億眾、諸鬼神、天、龍、夜叉等，各見白毫端直丈五，十方光見，映蔽眾目，如萬億日，不可具見。但於光中見無量無數百億千萬化釋迦文，眉間白毛正長丈五，一一毛中出無量光，一一光中無量化佛，化佛眉間亦復如是。
是白毫光輪郭之中流出眾光，上至佛額，顯發額廣平正之相，額上諸毛，毛皆上靡。其毛根下，梵摩尼色，適眾生心，毛端流光如融紫金，光相上靡，入於發際，婉轉垂下，至耳輪邊，然後布散，上入發間，圍遶蠡文，數百千匝，從枕骨生，如金蓮華葉，日照開敷。蓮華葉間及蓮華須，如帝釋畫，了了分明，眾色異現，於其色間，無量化佛，一佛，七菩薩、諸天以為侍者，手執寶花，白中白者，花有五光，五色分明，隨從化佛，不失其所，此名如來初成佛時白毫相光。因白毫光初生項光，生王宮時，此光如日，見不了了。圓光一尋，別自當說。
時諸八部覩白毫光，所見不同，有見白毛猶如諸佛，有見白毫如諸菩薩，有見白毛如己父母，一切世間可尊敬事，悉於毛端了了得見。見已歡喜，有發無上菩提心者，有發聲聞、緣覺心者，如是諸鬼見白毛者，自然慈心，無諸惡意。
佛告父王：如來白毛自從初生乃至成佛，於其中間微細小事可得觀見；既成佛已，白毫光明，眾相具足，諸修多羅中，佛已廣說白毫相光究竟之處，十地菩薩爾乃得見，先說小者，應諸世間此事易見。
佛告父王及勑阿難：諦聽！諦聽！善思念之！傳語後世諸弟子等，皆令得知。若我滅後，諸比丘等若問是事：此白毫相，菩薩本昔修何行得？汝當答言：佛白毫相從無量劫舍心不慳，不見前相，不憶財物，心無封著，而行布施。以身心法攝身威儀，護持禁戒，如愛雙目。然其心內豁然虛寂，不見犯起及舍墮法，心安如地，無有動搖。設有一人，以百千刀屠截其身。設復有人，以諸棘刺鞭撻其身，菩薩初無一念瞋恚。設復有人，頭有千舌，舌出千言，種種異辭罵辱，菩薩顏色不變，如凈蓮華，心無所著，身心不懈，無疲惓意，如救頭然；如身毛孔生那利瘡，求覓良醫，晝夜精進；心無染污，如琉璃珠，表俱凈；攝身斂意，閉目叉手，端坐正受，其心如海，湛然不動，如金剛山，不可沮壞。雖作是意，不隨禪生，灰心滅智，無所適莫，亦無覺觀，非不觀法，心智猛利，攝諸方便，不見有法，若大若小，有細微相，如是眾多，名波羅蜜，亦從三十七助菩提法，復從十力、四無所畏、大慈大悲、三念處諸妙功德得此白毫。若我滅後，佛諸弟子舍離諸惡，去憒鬧相，樂少語法，不務多事，晝夜六時，能於一時，於一時中，分為少分，少分之中，能須臾間念佛白毫，令心了了，無謬亂想，分明正住，注意不息念白毫者，若見相好，若不得見，如是等人，除卻九十六億那由他河沙微塵數劫生死之罪。
設復有人，但聞白毛，心不驚疑，歡喜信受，此人亦除卻八十億劫生死之罪。若諸比丘、比丘尼、優婆塞、優婆夷犯四根本罪，不如等罪及五逆罪，除謗方等，如是眾人，若欲懺悔，晝夜六時，身心不懈，譬如人在深草中行，四面火起，猛風吹來，欲燒其身，此人作念：若火燒我，未死之間，支節解散，我當云何得滅此火？若不設計，命必不濟，誰有智者，多諸方便，能救我命？設命全濟於彼人所，無所吝惜。作是思惟已，如太山崩，五體投地，號泣雨淚，合掌向佛，贊嘆如來種種德行。作是贊已，誦懺悔法，系念在前，念佛眉間白毫相光一日至七日，前四種罪可得輕微，三七日時，罪相漸滅，七七日後，然後羯磨，事在他經。若比丘犯不如罪，觀白毫光闇黑不現，應當入塔觀像眉間一日至三日，合掌啼泣，一心諦觀，然後入僧，說前罪事，此名滅罪。前五種罪，念白毫光經八百日，然後復有別羯磨法。
佛告父王：如來有無量相好，一一相中，八萬四千諸小相好，如是相好，不及白毫少分功德。是故今日，為於來世諸惡眾生，說白毫相大慧光明消惡觀法。若有邪見極重惡人聞此觀法具足相貌，生瞋恨心，無有是處。縱使生瞋，白毫相光亦復覆護，暫聞是語，除三劫罪，後身生處，生諸佛前。如是種種百千億種觀諸光明微妙境界，不可悉說，念白毫時自然當生。如此觀者，名為正觀；若異觀者，名為邪觀。
云何名觀額廣平正、額廣平正相？二輪光明，光明輪郭，千輻轂輞成摩尼珠，形如毗紐羯磨天畫，於畫中流出上妙金色之光，來入白毫，遶毫七匝，上入額上諸毛孔中，乃至發際，諸色相中，婉轉下垂，至于耳輪，上散入發，遶發七匝，從枕骨出，遶前蓮華相，團圓七匝，七畫分明，畫有七色，色生七華，華有一佛，有七菩薩以為侍者，恭敬圍遶，右旋而轉，如是額廣平正三相：發際相、頭諸毛孔相、腦中相。腦中亦有十四光，現諸脈中，中外俱徹，明顯可愛，踴出白光，紅紫間錯，其色微細，從枕骨出，亦遶前者三匝，一一畫間有一佛坐，有二菩薩以為侍者，益更明顯，勝前數倍。
云何觀如來眉相？左右二眉，形如月初，卷生諸毛，稀稠得所，隨月形轉，其色艷紫，毛端紺青，琉璃妙光，色無與比，眉光兩靡，散入諸發。既入發已，上至發杪，其光蠡起，蜂翠孔雀，色無以類，猶如聚墨，比琉璃光，亦復下垂，從枕骨出，右旋宛轉，遶光四匝，一一畫中出一化佛，有二菩薩及二比丘翼侍左右，皆悉住立蓮華須上，明顯可愛，勝前數倍，眉下三畫及眼眶中旋生四光：青、黃、赤、白，上向艷出，入眉骨中，出眉毛端亦如前法。從枕骨出，遶光四匝，四色分明：黃色化佛，身黃金色；白色化佛，身白銀色；青色化佛，身金精色；赤色化佛，身車色。如是右旋，益更明顯，勝前數倍。
云何觀如來眼睫相？如來眼睫上下各生有五百毛，柔軟可愛，如優曇華須，於其毛端流出一光，如頗梨色，入前眾相，光明色中，遶頭一匝，從枕骨生，圍遶前光，純生微妙諸青蓮華。蓮華臺上有青色蓋，有梵天王手執是蓋，此相現時，佛眼青白，白者過於白寶百億萬倍，青者勝青蓮華及紺琉璃百億萬倍，上下俱眴如牛王眼，眼雙眥頭旋出二光，如青蓮華，極為微細，遶發一匝，從枕骨出，映飾諸華，令華開敷，光明益顯。如是勝相無量功德，名如來眼，若有欲觀如來眼者，當作此觀。作此觀者，減損諸惡，閉目端坐，正觀佛眼，一日至七日，於未來世常得見佛，終不盲冥，亦不生於邊地、邪見、無佛法處，慧眼開，不生愚癡。
佛告父王：是故智者為除盲冥，當觀佛眼。佛有五眼，此觀法中先說肉眼，明凈光現，觀眼心利，傍生境界不可具說。諦觀佛眼於少時間及觀像眼，未來世中，經五生處，眼常明凈，眼根無病，除卻七劫生死之罪。
佛告阿難：勑諸四眾，勤觀佛眼，慎勿休廢。觀佛眼者，必獲無量微妙功德，發際、額廣及發蠡文、眼眶、眼眉、眼睫、眼畫，如是等眾相光明，若能暫見，除六十劫生死之罪，未來生處必見彌勒，賢劫千佛威光所護，心如蓮華而無所著，終不墮於三涂八難。若坐不見，當入塔觀，入塔觀時，亦當作此諸光明想，至心合掌，跪諦觀一日至三日，心不錯亂。命終之後，生兜率天，面見彌勒菩薩，色身端嚴，應感化導。既得見已，身心歡喜，入正法位。
佛告父王：如是觀者，名為正觀；若異觀者，名為邪觀。