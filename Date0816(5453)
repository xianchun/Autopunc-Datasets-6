善現當知！如有如來應正等覺化作四眾，所謂苾芻、苾芻尼、鄔波索迦、鄔波斯迦，假使化佛或經一劫，或一劫余，為彼四眾宣說正法，於意云何？如是化眾頗有能得或預流果、或一來果、或不還果、或阿羅漢果、或獨覺菩提，或得無上正等菩提記不？
善現對曰：不也，世尊！何以故？是諸化眾都無實事，非無實法可有得果，可得受記。
佛告善現：諸法亦尒，皆本性空，都無實事，於中何等菩薩摩訶薩為何等有情說何等法，可令證得或預流果、或一來果、或不還果、或阿羅漢果、或獨覺菩提，或得受無上正等菩提記？
善現當知！諸菩薩摩訶薩雖為有情宣說空法，而諸有情實不可得，哀愍彼墮顛倒法故，拔濟令住無顛倒法。無顛倒者，謂無分別。無分別者，無顛倒故；若有分別，則有顛倒，彼等流故。
善現當知！顛倒即是無顛倒法，無顛倒中，無我，無有情，廣說乃至無知者，無見者，亦無色受想行識，亦無眼處乃至意處，亦無色處乃至法處，亦無眼界乃至意界，亦無色界乃至法界，亦無眼識界乃至意識界，亦無眼觸乃至意觸，亦無眼觸為緣所生諸受乃至意觸為緣所生諸受，亦無地界乃至識界，亦無因緣乃至增上緣，亦無從緣所生諸法，亦無無明乃至老死，亦無布施波羅蜜多乃至般若波羅蜜多，亦無內空乃至無性自性空，亦無真如乃至不思議界，亦無苦集滅道圣諦，亦無四念住乃至八圣道支，亦無四靜慮、四無量、四無色定，亦無八解脫乃至十遍處，亦無空、無相、無愿解脫門，亦無凈觀地乃至如來地，亦無極喜地乃至法云地，亦無一切陀羅尼門、三摩地門，亦無五眼、六神通，亦無如來十力乃至十八佛不共法，亦無三十二大士相、八十隨好，亦無無忘失法、住舍性，亦無一切智、道相智、一切相智，亦無預流果乃至獨覺菩提，亦無一切菩薩摩訶薩行，亦無諸佛無上正等菩提。
善現！此無所有即本性空，諸菩薩摩訶薩行深般若波羅蜜多時，安住此中，見諸有情墮顛倒想，方便善巧，令得解脫，謂令解脫無我，我想，無有情，有情想，廣說乃至無知者，知者想，無見者，見者想；亦令解脫無常，常想，無樂，樂想，不凈，凈想；亦令解脫無色受想行識，色受想行識想；亦令解脫無眼處乃至意處，眼處乃至意處想；亦令解脫無色處乃至法處，色處乃至法處想；亦令解脫無眼界乃至意界，眼界乃至意界想；亦令解脫無色界乃至法界，色界乃至法界想；亦令解脫無眼識界乃至意識界，眼識界乃至意識界想；亦令解脫無眼觸乃至意觸，眼觸乃至意觸想；亦令解脫無眼觸為緣所生諸受乃至意觸為緣所生諸受，眼觸為緣所生諸受乃至意觸為緣所生諸受想；亦令解脫無地界乃至識界，地界乃至識界想；亦令解脫無因緣乃至增上緣，因緣乃至增上緣想；亦令解脫無從緣所生諸法，從緣所生諸法想；亦令解脫無無明乃至老死，無明乃至老死想；亦令解脫無布施波羅蜜多乃至般若波羅蜜多，布施波羅蜜多乃至般若波羅蜜多想；亦令解脫無內空乃至無性自性空，內空乃至無性自性空想；亦令解脫無真如乃至不思議界，真如乃至不思議界想；亦令解脫無苦集滅道圣諦，苦集滅道圣諦想；亦令解脫無四念住乃至八圣道支，四念住乃至八圣道支想；亦令解脫無四靜慮、四無量、四無色定，四靜慮、四無量、四無色定想；亦令解脫無八解脫乃至十遍處，八解脫乃至十遍處想；亦令解脫無空、無相、無愿解脫門，空、無相、無愿解脫門想；亦令解脫無凈觀地乃至如來地，凈觀地乃至如來地想；亦令解脫無極喜地乃至法云地，極喜地乃至法云地想；亦令解脫無一切陀羅尼門、三摩地門，一切陀羅尼門、三摩地門想；亦令解脫無五眼、六神通，五眼、六神通想；亦令解脫無如來十力乃至十八佛不共法，如來十力乃至十八佛不共法想；亦令解脫無三十二大士相、八十隨好，三十二大士相、八十隨好想；亦令解脫無無忘失法、住舍性，無忘失法、住舍性想；亦令解脫無一切智、道相智、一切相智，一切智、道相智、一切相智想；亦令解脫無預流果乃至獨覺菩提，預流果乃至獨覺菩提想；亦令解脫無一切菩薩摩訶薩行，一切菩薩摩訶薩行想；亦令解脫無諸佛無上正等菩提，諸佛無上正等菩提想；亦令解脫五取薀等諸有漏法，亦令解脫四念住等諸無漏法。所以者何？四念住等諸無漏法，非如勝義無生無滅，無相無為，無戲論，無分別，是故亦應解脫。彼法真勝義者，即本性空，此本性空即是諸佛所證無上正等菩提。
善現當知！此中無我乃至見者可得，亦無色乃至識可得，亦無眼處乃至意處可得，亦無色處乃至法處可得，亦無眼界乃至意界可得，亦無色界乃至法界可得，亦無眼識界乃至意識界可得，亦無眼觸乃至意觸可得，亦無眼觸為緣所生諸受乃至意觸為緣所生諸受可得，亦無地界乃至識界可得，亦無因緣乃至增上緣可得，亦無從緣所生諸法可得，亦無無明乃至老死可得，亦無布施波羅蜜多乃至般若波羅蜜多可得，亦無內空乃至無性自性空可得，亦無真如乃至不思議界可得，亦無苦集滅道圣諦可得，亦無四念住乃至八圣道支可得，亦無四靜慮、四無量、四無色定可得，亦無八解脫乃至十遍處可得，亦無空、無相、無愿解脫門可得，亦無凈觀地乃至如來地可得，亦無極喜地乃至法云地可得，亦無一切陀羅尼門、三摩地門可得，亦無五眼、六神通可得，亦無如來十力乃至十八佛不共法可得，亦無三十二大士相、八十隨好可得，亦無無忘失法、住舍性可得，亦無一切智、道相智、一切相智可得，亦無預流果乃至獨覺菩提可得，亦無一切菩薩摩訶薩行可得，亦無諸佛無上正等菩提可得。
善現當知！諸菩薩摩訶薩不為無上正等菩提道故，求趣無上正等菩提，但為諸法本性空故，求趣無上正等菩提。是本性空，前、後、中際常本性空，未曾不空。諸菩薩摩訶薩住本性空波羅蜜多，為欲度脫諸有情類執有情想及法想故，行道相智。是菩薩摩訶薩行道相智時，即得一切道，謂聲聞道、若獨覺道、若菩薩道、若諸佛道。
善現當知！是菩薩摩訶薩於一切道得圓滿已，便能成熟所化有情，亦能嚴凈所求佛土，留諸壽行，趣證無上正等菩提；既證無上正等菩提，能令佛眼常無斷壞。何謂佛眼？謂本性空。過去未來現在諸佛住十方界，為諸有情宣說正法，無不皆以此本性空而為佛眼。善現當知！定無諸佛離本性空而出世者，諸佛出世無不皆說本性空義，所化有情，要聞佛說本性空理，乃入圣道，得圣道果，離本性空，無別方便。是故，善現！諸菩薩摩訶薩欲證無上正等菩提，應正安住本性空理，修行六種波羅蜜多及余菩薩摩訶薩行。若正安住本性空理，修行六種波羅蜜多及余菩薩摩訶薩行，終不退失一切智智，常能利樂一切有情。
尒時，具壽善現白佛言：世尊！諸菩薩摩訶薩甚為希有，雖行一切法皆本性空，而於本性空常無失壞，謂不執色乃至識異本性空，亦不執眼處乃至意處異本性空，亦不執色處乃至法處異本性空，亦不執眼界乃至意界異本性空，亦不執色界乃至法界異本性空，亦不執眼識界乃至意識界異本性空，亦不執眼觸乃至意觸異本性空，亦不執眼觸為緣所生諸受乃至意觸為緣所生諸受異本性空，亦不執地界乃至識界異本性空，亦不執因緣乃至增上緣異本性空，亦不執從緣所生諸法異本性空，亦不執無明乃至老死異本性空，亦不執布施波羅蜜多乃至般若波羅蜜多異本性空，亦不執內空乃至無性自性空異本性空，亦不執真如乃至不思議界異本性空，亦不執苦集滅道圣諦異本性空，亦不執四念住乃至八圣道支異本性空，亦不執四靜慮、四無量、四無色定異本性空，亦不執八解脫乃至十遍處異本性空，亦不執空、無相、無愿解脫門異本性空，亦不執凈觀地乃至如來地異本性空，亦不執極喜地乃至法云地異本性空，亦不執一切陀羅尼門、三摩地門異本性空，亦不執五眼、六神通異本性空，亦不執如來十力乃至十八佛不共法異本性空，亦不執三十二大士相、八十隨好異本性空，亦不執無忘失法、住舍性異本性空，亦不執一切智、道相智、一切相智異本性空，亦不執預流果乃至獨覺菩提異本性空，亦不執一切菩薩摩訶薩行異本性空，亦不執諸佛無上正等菩提異本性空。世尊！色即是本性空，本性空即是色；如是乃至諸佛無上正等菩提即是本性空，本性空即是諸佛無上正等菩提。
佛告善現：如是！如是！如汝所說，諸菩薩摩訶薩甚為希有，雖行一切法皆本性空，而於本性空常無失壞。善現當知！色不異本性空，本性空不異色，色即是本性空，本性空即是色；如是乃至諸佛無上正等菩提不異本性空，本性空不異諸佛無上正等菩提，諸佛無上正等菩提即是本性空，本性空即是諸佛無上正等菩提。
善現當知！若色異本性空，本性空異色，色非本性空，本性空非色；如是乃至諸佛無上正等菩提異本性空，本性空異諸佛無上正等菩提，諸佛無上正等菩提非本性空，本性空非諸佛無上正等菩提者，則諸菩薩摩訶薩行深般若波羅蜜多時，不應觀一切法皆本性空，亦不應能證得一切智智。以色不異本性空，本性空不異色，色即是本性空，本性空即是色；如是乃至諸佛無上正等菩提不異本性空，本性空不異諸佛無上正等菩提，諸佛無上正等菩提即是本性空，本性空即是諸佛無上正等菩提故，諸菩薩摩訶薩行深般若波羅蜜多時，觀一切法皆本性空，而能證得一切智智。
所以者何？離本性空，無有一法是實是常，可壞可斷，本性空中亦無一法是實是常，可壞可斷，但諸愚夫迷謬顛倒，起別異想，謂分別色異本性空，或分別受想行識異本性空，如是乃至或分別一切菩薩摩訶薩行異本性空，或分別諸佛無上正等菩提異本性空。是諸愚夫分別諸法與本性空有差別故，不如實知色，不如實知受想行識；由不知故，便執著色，執著受想行識；由執著故，便於色計我我所，於受想行識計我我所；由妄計故，著內外物，受後身色受想行識，由此不能解脫諸趣生老病死愁憂苦惱，往來三有，輪轉無窮。
由此因緣，諸菩薩摩訶薩住本性空波羅蜜多行深般若波羅蜜多，不執受色，亦不壞色若空不空；不執受受想行識，亦不壞受想行識若空不空。如是乃至不執受一切菩薩摩訶薩行，亦不壞一切菩薩摩訶薩行若空若不空；不執受諸佛無上正等菩提，亦不壞諸佛無上正等菩提若空若不空。所以者何？色不壞空，空不壞色，謂此是色，此是空；受想行識不壞空，空不壞受想行識，謂此是受想行識，此是空。如是乃至一切菩薩摩訶薩行不壞空，空不壞一切菩薩摩訶薩行，謂此是一切菩薩摩訶薩行，此是空；諸佛無上正等菩提不壞空，空不壞諸佛無上正等菩提，謂此是諸佛無上正等菩提，此是空。譬如虛空不壞虛空，內虛空界不壞外虛空界，外虛空界不壞內虛空界。如是，善現！色不壞空，空不壞色；受想行識不壞空，空不壞受想行識。所以者何？如是諸法俱無自性，不可分別，謂此是空，此是不空。如是乃至一切菩薩摩訶薩行不壞空，空不壞一切菩薩摩訶薩行；諸佛無上正等菩提不壞空，空不壞諸佛無上正等菩提。所以者何？如是諸法俱無自性，不可分別，謂此是空，此是不空。
尒時，具壽善現白佛言：世尊！若一切法皆本性空，都無差別，諸菩薩摩訶薩為住何處發趣無上正等菩提？諸佛無上正等菩提無二行相，非二行相能證無上正等菩提，唯愿世尊哀愍為說！
佛告善現：如是！如是！如汝所說。諸佛無上正等菩提無二行相，非二行相能證無上正等菩提。所以者何？菩提無二亦無分別，若於菩提行於二相，有分別者，必不能證所求無上正等菩提。善現當知！諸菩薩摩訶薩不於菩提行於二相，亦不分別，都無所住，發趣無上正等菩提。諸菩薩摩訶薩於一切法不行二相，亦不分別，都無所行，則能證得所求無上正等菩提。善現當知！諸菩薩摩訶薩所求無上正等菩提，非行二相而能證得。
諸菩薩摩訶薩所有菩提都無所行，謂不於色行，亦不於受想行識行；如是乃至不於一切菩薩摩訶薩行行，亦不於諸佛無上正等菩提行。所以者何？諸菩薩摩訶薩所有菩提，不緣名聲執我我所，謂不作是念：我行於色，我行於受想行識。如是乃至不作是念：我行於一切菩薩摩訶薩行，我行於諸佛無上正等菩提。復次，善現！諸菩薩摩訶薩所有菩提，非取故行，非舍故行。
具壽善現白言：世尊！若菩薩摩訶薩所有菩提，非取故行，非舍故行，諸菩薩摩訶薩所有菩提當何處行？
佛告善現：於意云何？如來化身所有菩提當何處行？為取故行？為舍故行？
善現對曰：不也，世尊！如來化身實無所有，如何可說所有菩提有所行處，若取若舍？
佛告善現：於意云何？諸阿羅漢夢中菩提當何處行？為取故行？為舍故行？
善現對曰：不也，世尊！諸阿羅漢諸漏永盡，惛沈睡眠蓋纏俱滅，畢竟無夢，云何當有夢中菩提有所行處，若取若舍？
佛告善現：如是！如是！如汝所說。諸阿羅漢畢竟無夢，惛沈睡眠分別盡故，諸菩薩摩訶薩行深般若波羅蜜多，所有菩提亦復如是，非取故行，非舍故行，都無行處，達一切法本性空故。
具壽善現復白佛言：若菩薩摩訶薩行深般若波羅蜜多，所有菩提，非取故行，非舍故行，都無行處，謂不行於色，亦不行於受想行識；如是乃至不行於一切菩薩摩訶薩行，亦不行於諸佛無上正等菩提者，豈不菩薩摩訶薩為欲饒益諸有情故，不行布施波羅蜜多乃至般若波羅蜜多，不行內空乃至無性自性空，不行真如乃至不思議界，不行苦集滅道圣諦，不行四念住乃至八圣道支，不行四靜慮、四無量、四無色定，不行八解脫乃至十遍處，不行空、無相、無愿解脫門，不行極喜地乃至法云地，不行一切陀羅尼門、三摩地門，不行五眼、六神通，不行如來十力乃至十八佛不共法，不行三十二大士相、八十隨好，不行無忘失法、住舍性，不行一切智、道相智、一切相智，不住菩薩殊勝神通成熟有情，嚴凈佛土，而得無上正等菩提？
佛告善現：諸菩薩摩訶薩所有菩提雖無行處，而諸菩薩摩訶薩為欲饒益諸有情故，要行布施波羅蜜多乃至般若波羅蜜多，如是乃至要行一切智、道相智、一切相智，要住菩薩殊勝神通成熟有情，嚴凈佛土，乃得無上正等菩提。
具壽善現復白佛言：諸菩薩摩訶薩所有菩提若無行處，將無菩薩摩訶薩為欲饒益諸有情故，不住布施波羅蜜多乃至般若波羅蜜多，久修令滿；如是乃至不住一切智、道相智、一切相智，久修令滿；不住菩薩殊勝神通成熟有情，嚴凈佛土，久修令滿，而得無上正等菩提？
佛告善現：諸菩薩摩訶薩所有菩提雖無行處，而諸菩薩摩訶薩為欲饒益諸有情故，要住布施波羅蜜多乃至般若波羅蜜多，久修令滿；如是乃至要住一切智、道相智、一切相智，久修令滿；要住菩薩殊勝神通成熟有情，嚴凈佛土，久修令滿，乃得無上正等菩提。善現當知！若菩薩摩訶薩修諸善根未總圓滿，終不能得所求無上正等菩提。
善現當知！若菩薩摩訶薩欲得無上正等菩提，應住色本性空，應住受想行識本性空；如是乃至應住一切菩薩摩訶薩行本性空，應住諸佛無上正等菩提本性空；應住一切法本性空，應住一切有情本性空，修行布施波羅蜜多乃至般若波羅蜜多，令得圓滿，如是乃至修行一切智、道相智、一切相智，令得圓滿，修行菩薩殊勝神通成熟有情，嚴凈佛土，令圓滿已，便得無上正等菩提。善現當知！是一切法本性空理及諸有情本性空理，最極寂靜，無有少法能增能減，能生能滅，能斷能常，能染能凈，能得果能現觀。
善現當知！諸菩薩摩訶薩依世俗故，說修般若波羅蜜多，如實了知本性空已，證得無上正等菩提，不依勝義。所以者何？真勝義中無色可得，亦無受想行識可得；如是乃至無一切菩薩摩訶薩行可得，亦無諸佛無上正等菩提可得；無行一切菩薩摩訶薩行者可得，亦無行諸佛無上正等菩提者可得。善現！如是諸法皆依世俗言說施設，不依勝義。善現！諸菩薩摩訶薩行深般若波羅蜜多，從初發心，雖極猛利為諸有情行菩提行，而於此心都無所得，於諸有情亦無所得，於大菩提亦無所得，於佛、菩薩亦無所得，以一切法、一切有情不可得故。
尒時，具壽善現白佛言：世尊！若一切法都無所有，皆不可得，云何菩薩摩訶薩行菩提行？云何能得所求無上正等菩提？誰行菩提行？誰復能證得？
佛告善現：於意云何？汝於先時依止斷界，斷諸煩惱，得無漏根，住無間定，得預流果，次一來果，次不還果，後阿羅漢果，汝於彼時頗見有情若心、若道、若諸道果，有可得不？
善現對曰：不也，世尊！
佛告善現：若汝彼時依止斷界，斷諸煩惱，得無漏根，於有情心、道及道果，都無所得，云何言得阿羅漢果？
善現對曰：依世俗說，不依勝義。
佛告善現：如是！如是！如汝所說。諸菩薩摩訶薩亦復如是，依世俗說行菩提道及得無上正等菩提，不依勝義。善現當知！依世俗故，假說有色受想行識；如是乃至依世俗故，假說有一切菩薩摩訶薩行、諸佛無上正等菩提；依世俗故，假說有情、菩薩、諸佛，不依勝義。
善現當知！諸菩薩摩訶薩不見有法能於無上正等菩提有增有減，有益有損，以一切法本性空故。善現當知！諸菩薩摩訶薩於一切法觀本性空尚不可得，況初發心而有可得。最初發心尚不可得，況修布施波羅蜜多乃至般若波羅蜜多而有可得，況住內空乃至無性自性空而有可得，況住真如乃至不思議界而有可得，況住苦集滅道圣諦而有可得，況修四念住乃至八圣道支而有可得，況修四靜慮、四無量、四無色定而有可得，況修八解脫乃至十遍處而有可得，況修空、無相、無愿解脫門而有可得，況修極喜地乃至法云地而有可得，況修一切陀羅尼門、三摩地門而有可得，況修五眼、六神通而有可得，況修如來十力乃至十八佛不共法而有可得，況修三十二大士相、八十隨好而有可得，況修無忘失法、住舍性而有可得，況修一切智、道相智、一切相智而有可得，況修一切菩薩摩訶薩行而有可得，況修諸佛無上正等菩提而有可得。善現！諸菩薩摩訶薩於所修住一切佛法若有所得，無有是處。如是，善現！諸菩薩摩訶薩行深般若波羅蜜多，方便修行大菩提行，證得無上正等菩提，利樂有情，常無間斷。
尒時，具壽善現白佛言：世尊！若菩薩摩訶薩雖勤精進修行布施波羅蜜多乃至般若波羅蜜多，安住內空乃至無性自性空，安住真如乃至不思議界，安住苦集滅道圣諦，修行四念住乃至八圣道支，修行四靜慮、四無量、四無色定，修行八解脫乃至十遍處，修行空、無相、無愿解脫門，修行極喜地乃至法云地，修行一切陀羅尼門、三摩地門，修行五眼、六神通，修行如來十力乃至十八佛不共法，修行三十二大士相、八十隨好，修行無忘失法、住舍性，修行一切智、道相智、一切相智，修行一切菩薩摩訶薩行，修行諸佛無上正等菩提；若菩提道修未圓滿，不能證得所求無上正等菩提。世尊！云何菩薩摩訶薩修菩提道令得圓滿，能證無上正等菩提？
佛告善現：若菩薩摩訶薩行深般若波羅蜜多時，具足殊勝方便善巧，由此方便善巧力故，修行布施波羅蜜多時，不得布施，不得施者，不得受者，亦不遠離如是諸法而行布施波羅蜜多，是菩薩摩訶薩如是施時，能具照明三菩提道，修菩提道速能成就。如是，善現！諸菩薩摩訶薩行深般若波羅蜜多，方便善巧修菩提道，令得圓滿，能證無上正等菩提。如是，善現！若菩薩摩訶薩行深般若波羅蜜多時，具足殊勝方便善巧，由此方便善巧力故，修行凈戒、安忍、精進、靜慮、般若波羅蜜多，廣說乃至修行一切菩薩摩訶薩行、諸佛無上正等菩提，隨其所應，皆當廣說。
尒時，具壽舍利子白佛言：世尊！云何菩薩摩訶薩行深般若波羅蜜多時，勇猛正勤修菩提道？
佛告舍利子：若菩薩摩訶薩行深般若波羅蜜多時，方便善巧，不和合色受想行識，不離散色受想行識；不和合眼處乃至意處，不離散眼處乃至意處；不和合色處乃至法處，不離散色處乃至法處；不和合眼界乃至意界，不離散眼界乃至意界；不和合色界乃至法界，不離散色界乃至法界；不和合眼識界乃至意識界，不離散眼識界乃至意識界；不和合眼觸乃至意觸，不離散眼觸乃至意觸；不和合眼觸為緣所生諸受乃至意觸為緣所生諸受，不離散眼觸為緣所生諸受乃至意觸為緣所生諸受；不和合地界乃至識界，不離散地界乃至識界；不和合因緣乃至增上緣，不離散因緣乃至增上緣；不和合從緣所生諸法，不離散從緣所生諸法；不和合無明乃至老死，不離散無明乃至老死。所以者何？如是諸法，皆無自性，可合離故。
舍利子！若菩薩摩訶薩行深般若波羅蜜多時，方便善巧，不和合布施波羅蜜多乃至般若波羅蜜多，不離散布施波羅蜜多乃至般若波羅蜜多；不和合內空乃至無性自性空，不離散內空乃至無性自性空；不和合真如乃至不思議界，不離散真如乃至不思議界；不和合苦集滅道圣諦，不離散苦集滅道圣諦；不和合四念住乃至八圣道支，不離散四念住乃至八圣道支；不和合四靜慮、四無量、四無色定，不離散四靜慮、四無量、四無色定；不和合八解脫乃至十遍處，不離散八解脫乃至十遍處；不和合空、無相、無愿解脫門，不離散空、無相、無愿解脫門；不和合凈觀地乃至如來地，不離散凈觀地乃至如來地；不和合極喜地乃至法云地，不離散極喜地乃至法云地；不和合一切陀羅尼門、三摩地門，不離散一切陀羅尼門、三摩地門；不和合五眼、六神通，不離散五眼、六神通；不和合如來十力乃至十八佛不共法，不離散如來十力乃至十八佛不共法；不和合三十二大士相、八十隨好，不離散三十二大士相、八十隨好；不和合無忘失法、住舍性，不離散無忘失法、住舍性；不和合一切智、道相智、一切相智，不離散一切智、道相智、一切相智；不和合預流果乃至獨覺菩提，不離散預流果乃至獨覺菩提；不和合一切菩薩摩訶薩行，不離散一切菩薩摩訶薩行；不和合諸佛無上正等菩提，不離散諸佛無上正等菩提。所以者何？如是諸法，皆無自性，可合離故。如是，舍利子！諸菩薩摩訶薩行深般若波羅蜜多時，勇猛正勤修菩提道。
時舍利子復白佛言：若一切法都無自性，可合離者，云何菩薩摩訶薩引發般若波羅蜜多於中修學？世尊！若菩薩摩訶薩不學般若波羅蜜多，終不能得所求無上正等菩提。
佛告舍利子：如是！如是！如汝所說。若菩薩摩訶薩不學般若波羅蜜多，終不能得所求無上正等菩提。舍利子！諸菩薩摩訶薩要學般若波羅蜜多，乃能證得所求無上正等菩提。舍利子！諸菩薩摩訶薩所求無上正等菩提，要有方便善巧，乃能證得，非無方便善巧而能證得。
舍利子！諸菩薩摩訶薩行深般若波羅蜜多時，若見有法自性可得，則應可取；不見有法自性可得，當何所取？所謂不取此是般若波羅蜜多乃至布施波羅蜜多，此是色乃至識，此是眼處乃至意處，此是色處乃至法處，此是眼界乃至意界，此是色界乃至法界，此是眼識界乃至意識界，此是眼觸乃至意觸，此是眼觸為緣所生諸受乃至意觸為緣所生諸受，此是地界乃至識界，此是因緣乃至增上緣，此是從緣所生諸法，此是無明乃至老死，此是內空乃至無性自性空，此是真如乃至不思議界，此是苦集滅道圣諦，此是四念住乃至八圣道支，此是四靜慮、四無量、四無色定，此是八解脫乃至十遍處，此是空、無相、無愿解脫門，此是凈觀地乃至如來地，此是極喜地乃至法云地，此是一切陀羅尼門、三摩地門，此是五眼、六神通，此是如來十力乃至十八佛不共法，此是三十二大士相、八十隨好，此是無忘失法、住舍性，此是一切智、道相智、一切相智，此是預流果乃至獨覺菩提，此是一切菩薩摩訶薩行，此是諸佛無上正等菩提，此是異生，此是聲聞，此是獨覺，此是菩薩，此是如來。
