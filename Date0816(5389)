詳夫寒山子者，不知何許人也，自古老見之，皆謂貧人、風狂之士。隱居天臺唐興縣西七十里，號為寒巖。每於茲地，時還國清寺。
寺有拾得，知食堂，尋常收貯余殘菜滓於竹筒內，寒山若來，即負而去。或長廊徐行，叫噪陵人，或望空獨笑。時僧遂捉罵打趁，乃駐立撫掌，呵呵大笑，良久而去。且狀如貧子，形貌枯悴。一言一氣，理合其意，沈思有得，或宣暢乎道情，凡所啟言，洞該玄默。乃樺皮為冠，布裘破敝，木屐履地，是故至人遯迹，同類化物，或長廊唱詠，唯言：咄哉！咄哉！三界輪回。或於村墅與牧牛子而歌笑，或逆或順，自樂其性，非哲者，安可識之矣？
胤頃受丹邱薄宦，臨途之日，乃縈頭痛，遂召日者醫治，轉重，乃遇一禪師名豐干，言從天臺山國清寺來，特此相訪。乃命救疾，師乃舒容而笑曰：身居四大，病從幻生，若欲除之，應須凈水。時乃持凈水上師，師乃噀之，須臾祛殄，乃謂胤曰：臺州海島嵐毒，到日必須保護。
胤乃問曰：未審彼地當有何賢堪為師仰？
師曰：見之不識，識之不見。若欲見之，不得取相，乃可見之。寒山文殊遯迹國清，拾得普賢狀如貧子，又似風狂，或去或來，在國清寺庫院走使，廚中著火。言訖，辭去。
胤乃進途，至任臺州，不忘其事，到任三日後，親往寺院，躬問禪宿，果合師言，乃令勘唐興縣有寒山、拾得是否。時縣申稱當縣界西七十里內有一巖，巖中古老，見有貧士，頻往國清寺，止宿寺庫中，有一行者，名曰拾得。胤乃特往禮拜。到國清寺，乃問寺眾：此寺先有豐干禪師院在何處？并拾得、寒山子現在何處？
時僧道翹答曰：豐干禪師院在經藏後，即今無人住得，每有一虎時來此吼。寒山、拾得二人現在廚中。
僧引胤至豐干禪師院，乃開房，唯見虎迹，乃問僧寶德道翹禪師：在日有何行業？
僧曰：豐干在日唯攻舂米供養，夜乃唱歌自樂。
遂至廚中，竈前見二人向火大笑，胤便禮拜，二人連聲喝胤，自相把手呵呵大笑，叫喚乃云：豐干饒舌！饒舌彌陀不識，禮我何為？僧徒奔集，遞相驚訝。何故尊官禮二貧士？時二人乃把手走出寺，乃令逐之，急走而去，即歸寒巖。
胤乃重問僧曰：此二人肯止此寺否？乃令覓訪，喚歸寺安置。胤乃歸郡，遂置凈衣二對、香藥等，持送供養。
時二人更不返寺，使乃就巖送上而見，寒山子乃高聲喝曰：賊！賊！退入巖穴，乃云：報汝諸人，各各努力。入穴而去，其穴自合，莫可追之。其拾得迹沈無所。
乃令僧道翹等，具往日行狀，唯於竹木石壁書詩，并村墅人家廳壁上所書文句三百余首，及拾得於土地堂壁上書言偈，并纂集成卷。胤棲心佛理，幸逢道人，乃為贊曰：
菩薩遯迹，示同貧士，獨居寒山，自樂其志。
貌悴形枯，布裘敝止，出言成章，諦實至理，
凡人不測，謂風狂子。時來天臺，入國清寺。
徐步長廊，呵呵撫指，或走或立，喃喃獨語。
所食廚中，殘飯菜滓。吟偈悲哀，僧俗咄捶，
都不動搖，時人自恥。作用自在，凡愚難值。
即出一言，頓祛塵累。是故國清，圖寫儀軌，
永劫供養，長為弟子。昔居寒山，時來茲地，
稽首文殊，寒山之士。南無普賢，拾得定是，
聊申贊嘆，愿超生死。
重巖我卜居，鳥道絕人跡。庭際何所有？白云抱幽石。
住茲凡幾年，屢見春冬易。寄語鐘鼎家，虛名定何益？
欲得安身處，寒山可長保。微風吹幽松，近聽聲愈好。
下有斑白人，喃喃讀黃老。十年歸不得，忘卻來時道。
巖前獨靜坐，圓月當天耀，萬象影現中，一輪本無照。
廓然神自清，含虛洞元妙，因指見其月，月是心樞要。
水清澄澄瑩，徹底自然見。心中無一事，萬境不能轉。
心既不妄起，永劫無改變。若能如是知，是知無背面。
寒巖深復好，無人行此道，白云高岫間，青嶂孤猿嘯。
我更何所親？暢志自宜老，形容寒暑遷，心珠甚可保。
吾家好隱淪，居處絕囂塵。踐草成三徑，瞻云作四鄰。
助歌聲有鳥，問法語無人。今日娑婆樹，幾年為一春？
人問寒山道，寒山路不通。夏天冰未釋，日出霧朦朧。
似我何由屆？與君心不同。君心若似我，還得到其中。
家住綠巖下，庭蕪更不芟，新藤垂繚繞，古石豎巉巖。
山果獼猴摘，池魚白鷺銜，仙書一兩卷，樹下讀喃喃。
報汝修道者，進求空勞神。人有精靈物，無字復無文。
呼時歷歷應，隱虛不居存。叮嚀善保護，勿令有點痕。
自樂平生道，煙蘿石洞間。野情多放曠，長伴白云閑。
有路不通世，無心孰可攀？石床孤夜坐，圓月上寒山。
時人尋云路，云路杳無蹤，山高多嶮峻，澗闊少玲瓏。
碧嶂前兼後，白云西復東，欲知云路處，云路在虛空。
凡讀我詩者，心中須護凈。慳貪繼日廉，諂曲登時正。
驅除遣惡業，歸依受真性。今日得佛身，急急如律令。
手筆太縱橫，身材極魁偉。生為有限身，死作無名鬼。
自古多如此，君今爭奈何？可來白云，教你紫芝歌。
慣居幽隱處，乍向國清中。時訪豐干老，仍來看拾公。
獨回上寒巖，無人話合同。尋究無源水，源窮水不窮。
一向寒山坐，淹留三十年。昨來訪親友，大半入黃泉。
漸滅如殘燭，長流似逝川。今朝對孤影，不學淚雙懸。
有酒相招飲，有肉相呼吃。黃泉前後人，少壯須努力。
玉帶暫時華，金釵非久飾。張翁與鄭婆，一去無消息。
可憐好丈夫，身體極棱棱。春秋未三十，才藝百般能。
金騎逐俠客，玉饌集良朋。唯有一般惡，不傳無盡燈。
我見東家女，年可十有八，西舍競來問，愿姻夫妻佸。
烹羊煮眾命，聚頭作婬殺，含笑樂呵呵，啼哭受殃決。
益者益其精，可名為有益；易者易其形，是名為有易。
能益復能易，當得上仙籍；無益復無易，終不免死厄。
我今有一襦，非羅復非綺，借問作何色？不紅亦不紫。
夏天將作衫，冬天將作被，冬夏遞互用，長年只者是。
惡趣甚茫茫，冥冥無日光。人間八百歲，未抵半宵長。
此等諸癡子，論情甚可傷。勸君求出離，認取法中王。
有人把椿樹，喚作白旃檀。學道多沙數，幾個得泥洹？
棄金卻擔草，謾他亦自謾。似聚沙一處，成團也大難。
欲識生死譬，且將冰水比，水結即成冰，冰消返成水。
已死必應生，出生還復死，冰水不相傷，生死還雙美。
人生不滿百，常懷千載憂。自身病始可，又為子孫愁。
下視禾根土，上看桑樹頭。秤錘落東海，到底始知休。
有樹先林生，計年逾一倍，根遭陵谷變，葉被風霜改。
咸笑外凋零，不憐內文彩。皮膚脫落盡，唯有真實在。
有人畏白首，不肯舍朱紱。采藥空求仙，根苗亂挑掘。
數年無効驗，癡意瞋怫郁。獵師披袈裟，元非汝使物。
老翁娶少婦，發白婦不耐；老婆嫁少夫，面黃夫不愛。
老翁娶老婆，一一無棄背；少婦嫁少夫，兩兩相憐態。
高高峰頂上，四顧極無邊。獨坐無人知，孤月照寒泉。
泉中且無月，月自在青天。吟此一曲歌，歌中不是禪。
世有多事人，廣學諸知見，不識本真性，與道轉懸遠。
若能明實相，豈用陳虛愿？一念了自心，開佛之知見。
丈夫莫守困，無錢須經紀。養得一牸牛，生得五犢子。
犢子又生兒，積數無窮已。寄語陶朱公，富與君相似。
寒山有躶蟲，身白而頭黑，手把兩卷書，一道將一德。
住不安釜竈，行不齎糧裓，常持智慧劍，擬破煩惱賊。
可貴天然物，獨立無伴侶，覓他不可見，出入無門戶。
促之在方寸，延之一切處，你若不信受，相逢不相遇。
大海水無邊，魚龍萬萬千，遞互相食噉，冗冗癡肉團。
為心不了絕，妄想起如煙，性月澄澄朗，廓爾照無邊。
教汝數般事，思賢知我賢。極貧忍賣屋，才富須買田。
空腹不得走，枕頭須莫眠。此言期共見，掛在日東邊。
昔時可可貧，今日最貧凍，作事不諧和，觸途成倥偬。
行泥屢腳屈，坐社頻腹痛。失卻斑貓兒，老鼠圍飯甕。
余家有一窟，窟中無一物，凈潔空堂堂，光華明日月。
蔬食養微軀，布裘遮幻質，任你千圣現，我有天真佛。
從生不往來，至死無仁義。言既有枝葉，心懷便譣詖。
若其開小道，緣此生大偽。詐說造云梯，削之成棘刺。
一瓶鑄金成，一瓶埏泥出。二瓶任君看，那個瓶牢實？
欲知瓶有二，須知業非一。將此驗生因，修行在今日。
不見朝垂露，日爍自消除。人身亦如此，閻浮是寄居。
慎莫因循過，且令三毒祛。菩提即煩惱，盡令無有余。
國以人為本，猶如樹因地，地厚樹扶疏，地薄樹顦顇。
不得露其根，枝枯子先墜，決陂以取魚，是求一期利。
昔日經行處，今復七十年。故人無往來，埋在古塚間。
余今頭已白，猶守片云山。為報後來者，何不讀古言？
我見利智人，觀者便知意，不假尋文字，直入如來地。
心不逐諸緣，意根不妄起，心意不生時，內外無余事。
本志慕道倫，道倫常獲親，時逢社源客，每接話禪賓。
談玄月明夜，探理日臨晨，萬機俱泯迹，方識本來人。
世事何悠悠，貪生未肯休，研盡大地石，何時得歇頭？
四時凋變易，八節急如流，為報火宅主，露地騎白牛。
可嘆浮生人，悠悠何日了？朝朝無閑時，年年不覺老。
總為求衣食，令心生煩惱。擾擾百千年，去來三惡道。
二儀既開辟，人乃居其中。迷汝即吐霧，醒汝即吹風，
惜汝即富貴，奪汝即貧窮。碌碌群漢子，萬事由天公。
傳語諸公子，聽說石齊奴，僮仆八百人，水碓三十區，
舍下養魚鳥，樓上吹笙竽，伸頭臨白刃，癡心為綠珠。
出身既擾擾，世事非一狀，未能舍流俗，所以相追訪。
昨吊徐五死，今送劉三葬，日日不得閑，為此心凄愴。
世有一般人，不惡又不善，不識主人翁，隨客處處轉，
因循過時光，渾是癡肉臠，雖有一靈臺，如同客作漢。
是我有錢日，恒為汝貨將。汝今既飽煖，見我不分張。
須憶汝欲得，似我今承望。有無更代事，勸汝熟思量。
人以身為本，本以心為柄。本在心莫邪，心邪喪本命。
未能免此殃，何言嬾照鏡？不念金剛經，卻令菩薩病。
五岳俱成粉，須彌一寸山，大海一滴水，吸入其心田。
生長菩提子，徧蓋天中天，語汝慕道者，慎莫繞十纏。
無衣自訪覓，莫共狐謀裘；無食自采取，莫共羊謀羞。
借皮兼借肉，懷嘆復懷愁，皆緣義所失，衣食常不周。
我見黃河水，凡經幾度清，水流如急箭，人世若浮萍。
癡屬根本業，無明煩惱坑，輪回幾許劫，只為造迷盲。
常聞釋迦佛，先受然燈記，然燈與釋迦，只論前後智。
前後體非殊，異中無有異，一佛一切佛，心是如來地。
一人好頭肚，六藝盡皆通。南見趁向北，西見趁向東。
長漂如泛萍，不息似飛蓬。問是何等色，姓貧名曰空。
柳郎八十二，藍嫂一十八，夫妻共百年，相連情狡猾。
弄璋字烏，擲瓦名婠妠，屢見枯楊荑，常遭青女殺。
可笑五陰窟，四蛇同苦居。黑暗無明燭，三毒遞相驅。
伴當六個賊，劫掠法財珠。斬卻魔軍輩，安泰湛如蘇。
世有一等流，悠悠似木頭，出語無知解，云我百不憂。
問道道不會，問佛佛不求，仔細推尋著，茫然一場愁。
鹿生深林中，飲水而食草，伸腳樹下眠，可憐無煩惱。
系之在華堂，肴饍極肥好，終日不肯嘗，形容轉枯槀。
自古多少圣，叮嚀教自信。人根性不等，高下有利鈍。
真佛不肯認，置力枉受困。不知清凈心，便是法王印。
可畏三界輪，念念未曾息。才始似出頭，又卻遭沈溺。
假使非非想，蓋緣多福力。爭似識真源，一得即永得？
可畏輪回苦，往復似翻塵，蟻巡環未息，六道亂紛紛。
改頭換面孔，不離舊時人。速了黑暗獄，無令心性昏。
余鄉有一宅，其宅無正主，地生一寸草，水垂一滴露。
火燒六個賊，風吹黑云雨。仔細尋本人，布褁真珠爾。
寒山出此語，此語無人信。密甜足人嘗，黃蘗苦難吞。
順情生喜悅，逆意多嗔恨。但看木傀儡，弄了一場困。
有個王秀才，笑我詩多失，云不識蜂腰，仍不會鶴膝，
平仄不解壓，凡言取次出，我笑你作詩，如盲徒詠日。
三五癡後生，作事不真實，未讀十卷書，強把雌黃筆。
將他儒行篇，喚作賊盜律，脫體似蟫蟲，齩破他書帙。
眾生不可說，何意許顛邪？面上兩惡鳥，心中三毒蛇。
是渠作障礙，使你事煩拏，高攀手彈指，南無佛陀耶。
時人見寒山，各謂是風顛，貌不起人目，身唯布裘纏。
我語他不會，他語我不言，為報往來者，可來向寒山。
勸你休去來，莫惱他閻老，失腳入三途，粉骨遭千搗。
長為地獄人，永隔今生道，勉你信余言，識取衣中寶。
男兒大丈夫，作事莫莽鹵。勁挺鐵石心，直取菩提路。
邪路不用行，行之枉辛苦。不要求佛果，識取心王主。
城北仲翁翁，渠家多酒肉。仲翁婦死時，吊客滿堂屋。
仲翁自身亡，能無一人哭。吃他盃臠者，何太冷心腹？
人生一百年，佛說十二部。慈悲如野鹿，瞋怒似家狗。
家狗趕不去，野鹿常好走。欲伏獼猴心，須聽獅子吼。
我見百十狗，個個毛鬇鬡，臥者樂自臥，行者樂自行。
投之一塊骨，相與嘊喍爭，良由為骨少，狗多分不平。
豬吃死人肉，人吃死豬腸，豬不嫌人臭，人返道豬香。
豬死拋水內，人死掘地藏，彼此莫相吃，蓮花生沸湯。
世有一等愚，茫茫恰似驢，還解人言語，貪婬狀若豬。
險歌難可測，實語卻成虛，誰能共伊語，令教莫此居。
憐底眾生病，餐嘗略不厭，蒸豚搵蒜醬，炙鴨點椒鹽。
去骨鮮魚鱠，兼皮熟肉臉，不知他命苦，只取自家甜。
寄語諸仁者，復以何為懷？達道見自性，自性即如來。
天真元具足，修證轉差回。棄本卻逐末，只守一場獃。
下愚讀我詩，不解卻嗤誚；中庸讀我詩，思量云甚要；
上賢讀我詩，把著滿面笑；楊修見幼婦，一覽便知妙。
五言五百篇，七字七十九，三字二十一，都來六百首。
一例書巖石，自夸云好手，若能會我詩，真是如來母。
吾心似秋月，碧潭清皎潔，無物堪比倫，教我如何說？
碧澗泉水清，寒山月華白，默知神自明，觀空境逾寂。
瞋是心中火，能燒功德林，欲行菩薩道，忍辱護真心。
閑自訪高僧，烟山萬萬層，師親指歸路，月掛一輪燈。
閑游華頂上，天朗月光輝，四顧晴空，白云同鶴飛。
身著空花衣，足躡龜毛履，手把兔角弓，擬射無明鬼。
多少天臺人，不識寒山子，莫知真意度，喚作閑言語。
粵自居寒山，曾經幾萬載。任運遯林泉，棲遲觀自在。
巖中人不到，白云常靉靉。細草作臥褥，青天為被蓋。
快活枕石頭，天地任變改。
自羨山間樂，逍遙無倚托。逐日養殘軀，閑思無所作。
時披古佛書，往往登石閣。下窺千尺崖，上有云盤礡。
寒月冷颼颼，身似孤飛鶴。
昔日極貧苦，夜夜數他寶。今日審思量，自家須營造。
掘得一寶藏，純是水晶珠。大有碧眼胡，密擬買將去。
余即報渠言，此珠無價數。
一生慵懶作，憎重只便輕。他家學事業，余背一卷經。
無心裝標軸，來去省人擎。應病則說藥，方便度眾生。
但自心無事。何處不惺惺？
有人笑我詩，我詩合典雅。不煩鄭氏箋，豈用毛公解？
不恨會人稀，只為知音寡。若遣趁宮商，余病莫能罷。
忽遇明眼人，即自流天下。
我見人轉經，依他言語會。口轉心不轉，心口相違背。
心真無委曲，不作諸纏蓋。但且自省躬，莫覓他替代。
可中作得主，是知無內外。
余勸諸穉子，急離火宅中。三車在門外，載你免飄蓬。
露地四衢坐，當天萬事空。十方無上下，來往任西東。
若得個中意，縱橫處處通。
我見出家人，不習出家學。欲知真出家，心凈無繩索。
澄澄絕玄妙，如如無倚托。三界任縱橫，四生不可泊。
無為無事人，逍遙實快樂。
寒山出此語，復似顛狂漢。有事對面說，所以足人怨。
心直出語直，直心無背面。臨死渡奈河，誰是嘍羅漢？
冥冥泉臺路，被業相拘絆。
憶得二十年，徐步國清歸。國清寺中人，盡道寒山癡。
癡人何用疑？疑不解尋思。我尚自不識，是伊爭得知？
低頭不用問，問得復何為？有人來罵我，分明了了知。
雖然不應對，卻是得便宜。
語你出家輩，何名為出家？奢華求養活，繼綴族姓家。
美舌甜唇嘴，諂曲心鉤加。終日禮道場，持經置功課。
罏燒神佛香，打鐘高聲和。六時養客舂，夜夜不得臥。
只為愛錢財，心中不脫灑。見他高道人，卻嫌誹謗罵。
驢屎比麝香，苦哉佛陁耶！
又見出家兒，有力及無力。上上高節者，鬼神欽道德，
君王分輦坐，諸侯拜迎逆，堪為世福田，世人須保惜。
下下低愚者，作現多求覓，濁濫即可知，愚癡愛財色，
著卻福田衣，種田討衣食，作債稅牛犁，為事不忠直，
朝朝行弊惡，往往痛臀脊。不解善思量，地獄苦無極。
一朝著病纏，三年臥床席。亦有真佛性，翻作無明賊。
南無佛陁耶，遠遠求彌勒。
上人心猛利，一聞便知妙；中流心清凈，審思云甚要；
下士鈍暗癡，頑皮最難裂，直得血淋漓，始知自摧滅。
看取開眼賊，鬧市集人決。死屍棄如塵，此時向誰說？
男女大丈夫，一刀兩段截。人面禽獸心，造作何時歇？
我見轉輪王，千子常圍繞，十善化四天，莊嚴多七寶。
七寶鎮隨身，莊嚴甚妙好。一朝福報盡，猶若棲蘆鳥，
還作牛領蟲，六趣受業道。況復諸凡夫，無常豈長保？
生死如旋火，輪回似麻稻。不解早覺悟，為人枉虛老。
寒山有一宅，宅中無欄隔，六門左右通，堂中見天碧。
房房虛索索，東壁打西壁，其中一物無，免被人來借。
寒到燒軟火，饑來煮菜吃。不學田舍翁，廣置田莊宅。
盡作地獄業，一入何曾極？好好善思量，思量知軌則。
寒山無漏巖，其巖甚濟要，八風吹不動，萬古人傳妙。
寂寂好安居，空空離譏誚，孤月夜長明，圓日常來照。
虎邱兼虎谿，不用相呼召。世間有王傅，莫把同周邵。
我自遯寒巖，快活長歌笑。沙門不持戒，道士不服藥。
自古多少賢，盡在青山腳。
自聞梁朝日，四依諸賢士。寶志萬回師，四仙傅大士。
顯揚一代教，作持如來使。建造僧伽藍，信心歸佛理。
雖乃得如斯，有為多患累。與道殊懸遠，拆西補東爾。
不達無為功，損多益少矣。有聲而無形，至今何處是？
我見凡愚人，多畜資財谷，飲酒食生命，謂言我富足。
莫知地獄深，唯求上天福，罪業如毘富，豈得免災毒？
財主忽然死，爭共當頭哭。供僧讀疏文，空是鬼神祿。
福田一個無，虛設一群禿。不如早覺悟，莫作黑暗獄。
狂風不動樹，心真無罪福。寄語兀兀人，叮嚀再三讀。
心高如山岳，人我不伏人。解講闈陁典，能談三教文。
心中無慚愧，破戒違律文，自言上人法，稱為第一人。
愚者皆贊嘆，智者撫掌笑。陽焰虛空花，豈得免生老？
不如百不解，靜坐絕憂惱。
儂家暫下山，入到城隍，逢見一群女，端正容貌美。
頭戴蜀樣花，胭脂涂粉膩，金釧縷銀朵，羅衣緋紅紫。
朱顏類神仙，香帶氤氳氣，時人皆顧盻，癡愛染心意。
謂言世無雙，魂影隨他去，狗齩枯骨頭，虛自舐唇齒。
不解返思量，與畜何曾異？今成白發婆，老陋若精魅。
無始由狗心，不超解脫地。
昨到云霞觀，忽見仙尊士，星冠月帔橫，盡云居山水。
余問神仙術，云道若為比？謂言靈無上，妙藥心神秘。
守死待鶴來，皆道乘魚去。余乃返窮之，推尋勿道理。
但看箭射空，須臾還墜地。饒你得仙人，恰似守屍鬼。
心月自精明，萬象何能比？欲知仙丹術，身內元神是。
莫學黃巾公，握愚自守擬。
我有六兄弟，就中一個惡，打伊又不得，罵伊又不著。
處處無奈何，耽財好婬殺，見好埋頭愛，貪心過羅剎。
阿爺惡見伊，阿娘嫌不悅，昨被我捉得，惡罵恣情掣。
趁向無人處，一一向伊說，汝今須改行，覆車須改轍。
若也不信受，共汝惡合殺，汝受我調伏，我共汝覓活。
從此盡和同，如今過菩薩。學業攻罏冶，鏈盡三山鐵。
至今靜恬恬，眾人皆贊說。
三界人蠢蠢，六道人茫茫，貪財愛淫欲，心惡若豺狼。
地獄如箭射，極苦若為當？兀兀過朝夕，都不別賢良。
好惡總不識，猶如豬及羊。共語如木石，嫉妒似顛狂。
不自見己過，如豬在圈臥。不知自償債，卻笑牛牽磨。
推尋世間事，仔細總要知。凡事莫容易，盡愛討便宜。
護即弊成好，毀即是成非。故知雜濫口，背面總由伊。
冷煖我自量，不信奴唇皮。
云山疊疊連天碧，路僻林深無客游。遠望孤蟾明皎皎，近聞群鳥語啾啾。
老夫獨坐棲青嶂，少室閑居任白頭。可嘆往年與今日，無心還似水東流。
世間何事最堪嗟，盡是三途造業柤。不學白云巖下客，一條寒衲是生涯。
秋到任他林葉落，春來從你樹開花。三界橫眠無一事，清風明月是吾家。
我家本住在寒山，石巖棲息離煩緣。泯時萬象無痕跡，舒處周流徧大千。
光影騰輝照心地，無有一法當現前。方知摩尼一顆珠，解用無方處處圓。
余家本住在天臺，云路煙深絕客來。千仞巖巒深可遯，萬重谿澗石樓臺。
樺巾木屐沿流步，布裘藜杖繞山回。自覺浮生幻化事，逍遙快樂實奇哉！
眾星羅列夜深明，巖點孤燭月未沈。圓滿光華不磨瑩，掛在青天是我心。
千年石上古人蹤，萬丈巖前一點空。明月照時常皎潔，不勞尋討問西東。
寒山頂上月輪孤，照見晴空一物無。可貴天然無價寶，埋在五陰溺身軀。
我向前谿照碧流，或向巖邊坐磐石。心似孤云無所依，悠悠世事何須覓？
千生萬死何時已？生死來去轉迷情。不識心中無價寶，恰似盲驢信腳行。
一住寒山萬事休，更無雜念掛心頭。閑於石壁題詩句，任運還同不系舟。
我居山，勿人識，白云中，常寂寂。
寒山深，稱我心，純白石，勿黃金，泉聲響，撫伯琴，有子期，辨此音。
重巖中，足清風，扇不搖，涼氣通，明月照，白云籠，獨自坐，一老翁。
寒山子，長如是，獨自居，不生死。
家有寒山詩，勝汝看經卷，書放屏風上，時時看一遍。
自從到此天臺寺，經今早已幾冬春。山水不移人自老，見卻多少後生人。
君不見三界之中紛擾擾，只為無明不了絕。一念不生心澄然，無去無來不生滅。
我見頑鈍人，燈心拄須彌。蟻子嚙大樹，焉知氣力微？
學咬兩莖菜，言與祖師齊。火急求懺悔，從今輒莫迷。
君見月光明，照燭四天下，圓輝掛太虛，瑩凈能瀟灑。
人道有虧盈，我見無衰謝，狀似摩尼珠，光明無晝夜。
余住無方所，盤礡無為理。時陟涅盤山，或翫香林寺。
尋常只是閑，言不干名利。東海變桑田，我心誰管你。
左手握驪珠，右手執慧劍。光射無明賊，神珠吐光焰。
傷嗟愚癡人，貪愛那生厭？一墮三途間，始覺前程險。
般若酒泠泠，飲多人易醒。余住天臺山，凡愚那見形？
常游深谷洞，終不逐時情。無愁亦無慮，無辱也無榮。
嗟見世間人，個個愛吃肉，椀楪不曾乾，長時道不足。
昨日設個齋，今朝宰六畜，都緣業使牽，非干情所欲。
一度造天堂，百度造地獄，閻羅使來追，合家盡啼哭。
罏子邊向火，鑊子澡浴，更得出頭時，換卻汝衣服。
出家要清閑，清閑即為貴。如何塵外人，卻入塵埃？
一向迷本心，終朝役名利。名利得到身，形容已顦顇。
況復不遂者，虛用平生志。可憐無事人，未能笑得汝。
得此分段身，可笑好形質，面貌似銀盤，心中黑如漆。
烹豬又宰羊，夸道甜如蜜，死後受波吒，更莫稱冤屈。
佛哀三界子，總是親男女。恐沈黑暗坑，示儀垂化度。
盡登無上道，俱證菩提路。教汝癡眾生，慧心勤覺悟。
佛舍尊榮樂，為愍諸癡子。早愿悟無生，辦集無上事。
後來出家者，多緣無業次。不能得衣食，頭鉆入於寺。
嗟見世間人，永劫在迷津。不省者個意，修行徒苦辛。
我詩也是詩，有人喚作偈。詩偈總一般，讀者須仔細。
緩緩細披尋，不得生容易。依此學修行，大有可笑事。
有偈有千萬，卒急述應難。若要相知者，但入天臺山。
巖中深處坐，說理及談玄。共我不相見，對面似千山。
世間億萬人，面孔不相似。借問何因緣，致令遣如此？
各執一般見，互說非兼是。但自修己身，不要言他己。
我勸出家輩，須知教法深。專心求出離，輒莫染貪婬。
大有俗中士，知非不受金。故知君子志，任運聽浮沈。
寒山自寒山，拾得自拾得。凡愚豈見知？豐干卻相識。
見時不可見，覓時何處覓？借問有何緣？向道無為力。
從來是拾得，不是偶然稱。別無親眷屬，寒山是我兄。
兩人心相似，誰能狥俗情？若問年多少，黃河幾度清？
若解捉老鼠，不在五白貓；若能悟理性，那由錦繡包？
真珠入席袋，佛性止蓬茅。一群取相漢，用意總無交。
運心常寬廣，此則名為布；輟己惠於人，方可名為施。
後來人不知，焉能會此義？未設一庸僧，早擬望富貴。
獼猴尚教得，人可不憤發？前車既落坑，後車須改轍。
若也不知此，恐君惡合殺。比來是夜叉，變即成菩薩。
閉門私造罪，準擬免災殃。被他惡部童，抄得報閻王。
縱不入鑊湯，亦須臥鐵床。不許雇人替，自作自身當。
古佛路凄凄，愚人到卻迷。只緣前業重，所以不能知。
欲識無為理，心中不掛絲。生生勤苦學，必定睹吾師。
各有天真佛，號之為寶王。珠光日夜照，玄妙卒難量。
盲人常兀兀，那肯怕災殃？唯貪婬佚業，此輩實堪傷。
出家求出離，哀念苦眾生。助佛為揚化，令教選路行。
何曾解救苦？恣氣亂縱橫。一時同受溺，俱落大深坑。
我見出家人，總愛吃酒肉。此合上天堂，卻沈歸地獄。
念得兩卷經，欺他市鄽俗。豈知鄽俗人，大有根性熟。
嗟見多知漢，終日枉用心。岐路逞嘍羅，欺謾一切人。
唯作地獄滓，不修來世因。忽爾無常到，定知亂紛紛。
迢迢山徑峻，萬仞險隘危。石橋莓苔綠，時見片云飛。
瀑布懸如練，月影落潭輝。更登華頂上，猶待孤鶴期。
松風冷颼颼，片片云霞起。匼匝幾重山，縱目千萬里。
谿潭水澄澄，徹底鏡相似。可貴靈臺物，七寶莫能比。
水浸泥彈丸，思量無道理。浮泡夢幻身，百年能幾幾。
不解細思維，將言長不死。誅剝累千金，留將與妻子。
世有多解人，愚癡學閑文。不憂當來果，唯知造惡因。
見佛不解禮，睹僧倍生瞋。五逆十惡輩，三毒以為鄰。
死定入地獄，未有出頭辰。
可笑是林泉，數里少人煙。云從巖嶂起，瀑布水潺潺。
猿啼唱道曲，虎嘯出人間，松風清颯颯，鳥語聲關關。
獨步繞石澗，孤陟上峰巒。時坐盤陀石，偃仰攀蘿沿。
遙望城隍處，唯聞鬧喧喧。
自笑老夫筋力敗，偏戀松巖愛獨游。可嘆往年至今日，任運還同不系舟。
無來無去本湛然，不拘內外及中間。一顆水精絕瑕翳，光明透滿出人間。
云山疊疊幾千重，幽谷路深絕人蹤，碧澗清流多勝境，時來鳥語合人心。
三界如轉輪，浮生若流水。蠢蠢諸品類，貪生不覺死。
汝看朝垂露，能得幾時子。
悠悠城人，常樂塵中趣。我見塵中人，心多生憫顧。
何哉憫此流？念彼塵中苦。
余自來天臺，曾經幾萬回。一身如云水，悠悠任去來。
逍遙絕無鬧，忘機隆佛道。世間岐路心，眾生多煩惱。
兀兀沈浪海，漂漂輪三界。可惜一靈物，無始被境埋。
電光瞥然起，生死紛塵埃。寒山特相訪，拾得常往來。
論心話明月，太虛廓無礙。法界即無邊，一法普徧該。
本來無一物，亦無塵可拂。若能了達此，不用坐兀兀。