釋從佛出十二部經，從十二部經出修多羅，從修多羅出方等經，從方等經出波若，從波若出涅盤義，出菩薩在雪山為半偈舍身緣起爾時，眾中有一菩薩至阿耨多羅三藐三菩提。
僧亮曰：此經明復說經功德，勸人行經，經即法也。行法雖由人，然滅惡由法也。譬藥能治病，雖由人能服，然去病之力在藥也。是以法華經云：若罵佛者，是人罪輕；毀經法者，罪則重也。
寶亮曰：此下第四段，嘆經流通也。有四翻：第一、無垢藏王嘆；第二、佛自嘆；第三、迦葉嘆；第四、佛引證，成迦葉所嘆也。此即第一，無垢王嘆。
時佛贊言：善哉！善哉至無量無邊不可稱計。
僧亮曰：佛教從小起，牛譬佛也，乳譬三藏，酪譬三乘雜說也，生蘇譬方等，熟蘇譬說空般若，醍醐譬涅盤經法也。法難見者，空有也。以般若說空，涅盤說有也。佛難見涅盤為勝，尊重贊嘆也。
僧宗曰：圣行所以而成功，由經力，生人圓解也。如從牛出乳者，佛說小乘四諦法輪，此是成佛十二年中說也。從乳出酪者，謂十二年後說三乘通教，大品經是也。酪出生蘇者，如思益、維摩，抑挫二乘，稱揚菩薩也。從生蘇出熟蘇者，說法花破無三因果也。今此經明佛性常住，窮理盡性，如醍醐也。又出十二部者，小乘十二部也。從十二部出修多羅者，空教修多羅也。但言修多羅者，攝十二部故，但言本耳。出方等，理正不邪，二乘等學般若，故以通教為方等也。出般若者，一乘實慧般若也。從般若出大涅盤者，即今教也。又一解云：此經文小誤，般若應為第三，方等應在第四也。
寶亮曰：佛如牛也。五味譬五時教也。佛初出世，十二年中，小乘三藏，別相說法輪，置出世之教，始當十二部之名也。從十二年後，通教門中辨空有，明真俗二諦，理既深廣，如從乳出酪。二諦是空解之主，亦是萬解之本，所以當修多羅名也。但自通教之前，直明因果，義不辨二諦，忘相故不與本之稱。從修多羅出方等經者，自通教說後，述維摩、思益，進聲聞行，令舍執得解，故以方等經譬如從酪出生蘇也。從方等出般若波羅蜜者，般若言智慧，從說維摩，後明法花，辨一因一果，智慧開明，以譬般若，喻之熟蘇也。既說法花經竟，涅盤教與明理具足，猶若醍醐也。
迦葉菩薩白佛言：世尊至恭敬、供養、尊重、贊嘆。
僧宗曰：迦葉是請法之主，自說修行之相。
法瑤曰：上來雖明圣行，未盡其美，此章廣明慕法情重，舍其身命，不以為難。以此舍心修習圣行往不備，以此苦行，何往而退？圣行之難莫過於此，故以斯行結圣行之終矣。
爾時，佛贊迦葉菩薩至諸行無常，是生滅法。
智宗曰：先說無常也。以二理必對必應圓說，故謂半如意珠也。
說是半偈已，便住其前至生滅滅已，寂滅為樂。
智秀曰：說常也。寂滅無苦，以無苦故，名之為樂，無更別樂，故云寂滅。
爾時，羅剎說是偈已至大般涅盤修於圣行。
僧宗曰：上已贊其所行為難，今引昔事以證護法之不虛，求法之至也。