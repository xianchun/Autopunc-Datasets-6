明太祖建藩，子孫世系預錫嘉名，以示傳世久遠。當神宗中葉，僅及祖訓之半，而不億之麗，宗祿虧乏，議者遂有減歲祿，限宮媵，且限支子之請。由是支屬承祧者，親王無旁推之恩；群從繼世者，郡封絕再裂之例，以及名婚不時有明禁，本折互支屬常期。啓、禎時，軍饷告絀，大農蒿目，安能顧瞻藩維。親王或可自存，郡王以致中尉空乏尤甚。一旦盜起，無力禦侮，徒手就戮，宗社爲墟，惜哉！
考之史冊，漢諸王表與王子侯離而不屬，世次難明。唐宗族蕃大，源遠流長，然諸王以不出閤，不分房，子孫皆闕而不著。宋史於太祖、太宗、魏王廷美之裔，迄臨安淪沒，悉載譜牒，而賢愚並列，漫無裁割。茲表明代親王至郡王而止，以從史、漢諸王及王子侯之例。又彷唐宗分房法，繫各府郡王於親王之下，如小宗之從大宗。其餘不得封者，概不載。
太祖二十六子。懿文太子外，皇子楠未封。成祖以洪武三年封燕王，後尊爲帝系，不得仍列之藩封世次。其得封者二十三王，曰秦愍王樉，曰晉恭王棡，曰周定王橚，曰楚昭王楨，曰齊王榑，曰潭王梓，曰趙王杞，曰魯荒王檀，曰蜀獻王椿，曰湘獻王柏，曰代簡王桂，曰肅莊王楧，曰遼簡王植，曰慶靖王㮵，曰甯獻王全，曰岷莊王便，曰谷王橞，曰韓憲王松，曰沈簡王模，曰安惠王楹，曰唐定王桱，曰郢靖王棟，曰伊厲王㰘。而靖江王以南昌嫡孫受封郡王，附載於後。