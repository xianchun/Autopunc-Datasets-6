廣釋心性本凈不與貪俱四句釋貪義，有心共貪俱生，不共貪滅等善男子！云何菩薩摩訶薩至心善解脫，慧善解脫。
僧亮曰：凡九法聲聞，求佛次第也。初四法，分段因果中，三法修行大乘，後二法成佛事也。
寶亮曰：九事下文，自次第釋也。五陰為果，五見為因，因斷故，言斷陰耳。寶亮曰：夫功德之名，是贊嘆之稱。而第八功德，以九聚法為體，始學者之所行，資涅盤之要路。大論九聚，不出兩意：初有二聚，明其所離；後七聚法，談其所得也。其所離者，謂除於五陰及於五見，若述其所得，乃有七聚。七聚之中，復不出自行外化，故守護一事，反與四等，通為被物。然此兩事，要於曠濟邊美，就化他而作位，余六念等五聚，悉據自德而受名也。
善男子！云何菩薩除斷五事至以是義故，方便令斷。
僧亮曰：小乘厭苦，除斷五陰也。
寶亮曰：既依六行，理以忘懷，亦無有善，不而樹故，積劫為心師，要依此理教而得出也。是以始學之家，先觀五陰為本，既達身是虛，必修善而斷，故今先觀五陰為始也。受者百八者，此是一方之數，受是三受。三受有二種，謂凈受、不凈受。就六根中作位，兩受皆然，則一根中有六，若六根具六，便六六三十六，就三世中往分，便成百八受。
云何菩薩遠離五事至是故菩薩防護不近。
僧亮曰：欲滅五陰，先除五見也。
寶亮曰：第二聚也。見是推求之性，邪執之重位，因於此五，能廣生六十二見。菩薩知此是生死之本，所以防而不起也。
云何菩薩成就六事至是名菩薩成就六事。
僧亮曰：道見由道，次第說道也。聞修定在死尸間，多怖畏，令修六念，以除其畏也。
僧宗曰：前三念是外念，次戒、施是內行，後念無是未來果也。
寶亮曰：第三聚也。自佛出世，便有此六矣。已廣釋也。
云何菩薩修集五事至是故菩薩勤心修集。
僧亮曰：由念成定，初四禪，後一是慧，具此四法，則離分段苦也。
僧宗曰：初知定者，謂禪定也。以音聲刺起覺知之心下，次明諸禪也。寂定者，二禪定堅固，不為覺觀所亂，諸識滅為寂定也。身心快樂者，三禪樂支滿是也。無樂者，四禪以上至非想，無四受之相，因此四定能發首楞嚴也。
寶亮曰：第四、聚五事：一、謂知定，初禪定猶未免覺觀，故受知名；二、寂定者，二禪覺觀已滅，心慮轉靜，外緣難動，故稱寂定；三、受快樂定者，二禪猶為喜所漂流，未若三禪喜踴已斷，身心怡泰，故受快樂之名；四、無樂定者，四禪滅樂，無復有分別之念，以舍受為體，故稱無樂定也。若能得此四定，於緣中忘相，稱真俗二諦，智慧解窮，名首楞嚴定也。
云何菩薩守護一事至是故菩薩守護一法。
僧亮曰：始發心求佛也。
寶亮曰：第五聚也。謂菩提之心，菩提名道，此行人始習心也。一則遠求佛果，二為拔彼蒼生，若能守護此心，必克菩提也。
云何菩薩親近四事至是故菩薩系心親近。
僧亮曰：長養菩提，由四無量也。
寶亮曰：第六聚也。向雖辨發心，若不造行，則果無由得。今明外化，以與四等三心，愿彼我同安。若習此慈成，登於初地，雖有四異，通為一慈，但從其始學，就階級而明耳。
云何菩薩信順一實至是故菩薩信順不逆。
僧亮曰：四等成就，得入大乘也。
寶亮曰：第七聚也。實謂大乘無相之解。菩薩知取相為過，舍相是道，理歸一實，更無異涂也。
云何菩薩心善解脫至昔所不至而今得至。
僧亮曰：入大乘故，然後具有二事也。
寶亮曰：余第八、第九兩聚，但義分為二，心所以不自在，由愛著為礙，若鑒境慮明，必由無障。今煩惱既盡，無惑可拘，闇用都除，名心解脫。若有迷之時，於境不明。今無礙可障智，故名慧解脫。然初學之家，必從淺之深，故先據陰為始，成智慧為終也。
爾時，光明遍照高貴德王至心解脫者，是義不然。
僧宗曰：難前第八心不應解脫。尋初以實法為難，廣設譬，明心無縛解也。第二難意，貪亦是有，以心本有貪性，則不可得解。第三、言見相然後方生者，以此證貪不但在於心中，境中亦有貪也。正以心中有貪，境亦有貪，體性如之，豈可改耶？第四難，言不定也。若於一緣，定起貪者，則定以不凈觀除之。今一境，或時生貪，或生瞋、癡也。心亦不定，或起於貪，或起瞋、癡，是則心之與境，二俱不定。既為不定，則不可斷；既不可斷，則無解脫也。
寶亮曰：於未達之流，觸事成執，便謂心本無系，不應稱為解脫。故德王今者，出四家定性之執，謂佛解釋，證邪非而顯正是也。第一家云：六識初造緣，當於心位。然貪、瞋用起，要在行陰前識心之時。既未有貪，云何言系下，便引八事來證成心無系義？第二家執言：貪亦是有。明貪瞋乃至解脫，悉一時并有，事如束竹，但用有前後，故不作二種譬來證也。第三家執，從譬如鉆火下去，明眾緣中各有少許猴，負之歸家。
僧亮曰：雪山者，與縛解為譬。俱不能行者，譬解脫也。人不能行者，譬初縛後解也。二俱能行者，譬俱生俱滅，在生死也。
善男子！譬如國王安住己界至系屬魔者，心不清凈。
僧亮曰：總譬不從理是縛，從理是解，大明縛解也。
復次，善男子！若見諸法至具足成就第八功德。
僧亮曰：顯見法之惑，是不從理也。說見有三：初廣斷常見也；中但說有；後說我見是本也。