尒時，具壽善現便白佛言：世尊！若依世俗施設因果分位差別，不依勝義，則應一切愚夫異生亦有預流、一來、不還、阿羅漢果、獨覺菩提及佛無上正等菩提。
佛告善現：於意云何？愚夫異生為如實覺世俗、勝義二諦理不？若如實覺二諦理者，彼亦應有預流果等。然彼一切愚夫異生不如實覺世俗、勝義故，無圣道及修圣道，不可施設圣果差別。唯諸圣者能如實覺世俗、勝義故，有圣道及修圣道，是故施設圣果差別。
具壽善現復白佛言：修圣道者，為定能得諸圣果耶？
佛言：不也。
具壽善現復白佛言：不修圣道，得圣果耶？
佛言：不也。
具壽善現復白佛言：若尒，應無得圣果者？
佛告善現：雖依世俗，有得圣果，而非勝義。若依勝義，非修圣道能得圣果，亦非不修圣道能得圣果，非離圣道能得圣果，亦非住圣道中能得圣果。所以者何？依勝義諦，道及道果、修與不修俱不可得。如是，善現！諸菩薩摩訶薩行深般若波羅蜜多時，雖為有情施設種種圣果差別，而不分別如是圣果在有為界、無為界中。
具壽善現復白佛言：若諸圣果不可分別在有為界、無為界者，云何世尊說斷三結，得預流果；薄欲貪瞋，得一來果；斷順下分五結永盡，得不還果；斷順上分五結永盡，得阿羅漢果；知所有集法皆是滅法，得獨覺菩提；永斷一切煩惱所知習氣相續，得佛無上正等菩提？世尊！我當云何知佛所說甚深義趣，謂不分別預流等果在有為界、無為界中？
佛告善現：於意云何？所說預流、一來、不還、阿羅漢果、獨覺菩提、諸佛無上正等菩提，如是圣果為是有為？為是無為？
善現對曰：如是圣果皆是無為，非是有為。
佛告善現：於意云何？無為界中有分別不？
善現對曰：不也，世尊！
佛告善現：於意云何？若善男子善女人等，通達一切有為、無為皆同一相，所謂無相。是善男子善女人等，當於尒時，頗於諸法有所分別此是有為、若無為不？
善現對曰：不也，世尊！
佛告善現：諸菩薩摩訶薩亦復如是，行深般若波羅蜜多，雖為有情宣說諸法，而不分別所說法相，謂內空故乃至無性自性空故。是菩薩摩訶薩自於諸法無所取著，亦能教他於諸法中無所取著，謂於布施乃至般若波羅蜜多無所取著，亦於四靜慮、四無量、四無色定無所取著，亦於四念住乃至八圣道支無所取著，亦於內空乃至無性自性空無所取著，亦於真如乃至不思議界無所取著，亦於苦集滅道圣諦無所取著，亦於空、無相、無愿解脫門無所取著，亦於八解脫乃至十遍處無所取著，亦於極喜地乃至法云地無所取著，亦於一切陀羅尼門、三摩地門無所取著，亦於五眼、六神通無所取著，亦於如來十力乃至十八佛不共法無所取著，亦於大慈大悲大喜大舍無所取著，亦於三十二大士相、八十隨好無所取著，亦於無忘失法、住舍性無所取著，亦於一切智、道相智、一切相智無所取著，亦於一切菩薩摩訶薩行無所取著，亦於諸佛無上正等菩提無所取著，亦於一切智智無所取著。是菩薩摩訶薩自於如是所說諸法無所取著，亦能教他於如是法無所取著。是菩薩摩訶薩於此諸法無取著故，於一切處皆得無礙。如佛世尊所變化者，雖行布施乃至般若波羅蜜多，而於彼果無取無著，但為有情得涅盤故；如是乃至雖行一切智智，而於彼果無取無著，但為有情得涅盤故。諸菩薩摩訶薩亦復如是，行深般若波羅蜜多，於一切法若有漏若無漏、若世間若出世間、若有為若無為，無取無著，無住無礙。所以者何？是菩薩摩訶薩達一切法微妙相故。
尒時，善現便白佛言：云何菩薩摩訶薩於一切法達微妙相？
佛告善現：諸菩薩摩訶薩行深般若波羅蜜多，如佛世尊所變化者，不行貪欲、瞋恚、愚癡，不行色蘊乃至識蘊，乃至不行一切智智，不行內法，不行外法，不行隨眠，不行諸纏，不行有漏無漏諸法，不行世間出世諸法，不行有為無為諸法，不行圣道及圣道果。諸菩薩摩訶薩行深般若波羅蜜多亦復如是，於一切法都無所行，是為菩薩摩訶薩於一切法達微妙相，謂於法性無所分別。
具壽善現復白佛言：云何如來所變化者，現修圣道？
佛告善現：彼變化者，依修圣道，無染無凈，亦不輪回五趣生死，亦不證得三乘涅盤。
具壽善現復白佛言：云何菩薩摩訶薩行深般若波羅蜜多時，通達諸法皆無實事？
佛告善現：於意云何？諸佛世尊所變化者，為有實事，依彼實事有染有凈，由此輪回五趣生死，及得三乘般涅盤不？
善現對曰：不也，世尊！非佛世尊所變化者，有少實事，非依彼事有染有凈，亦無輪回五趣生死，亦無證得三乘涅盤。
佛告善現：諸菩薩摩訶薩行深般若波羅蜜多時，於一切法通達實相亦復如是，通達諸法都無實事，性相俱空。
具壽善現復白佛言：為一切色受想行識，廣說乃至有為、無為，一切皆如變化事不？
佛告善現：如是！如是！色等五蘊，廣說乃至有為、無為，一切皆如所變化事。
具壽善現復白佛言：若一切法皆如變化，諸所變化皆無實色受想行識，乃至無實有為、無為，由此亦無雜染、清凈，亦無五趣生死輪回，亦無從彼得解脫義，云何菩薩摩訶薩於諸有情有勝士用？
佛告善現：於意云何？諸菩薩摩訶薩本行菩薩道時，頗見有情可脫地獄、傍生、鬼界、人、天趣不？
善現對曰：不也，世尊！
佛告善現：如是！如是！諸菩薩摩訶薩本行菩薩道時，不見有情可脫五趣及三界者。所以者何？諸菩薩摩訶薩於一切法通達知見皆如幻化，都非實有。
具壽善現復白佛言：若菩薩摩訶薩於一切法通達知見皆如幻化，都非實有，為何事故，修行布施乃至般若波羅蜜多？廣說乃至為何事故，成熟有情，嚴凈佛土？
佛告善現：若諸有情於一切法能自通達皆如幻化，都非實有，諸菩薩摩訶薩則不應經無數大劫為諸有情行菩薩道。以諸有情於一切法不能通達皆如幻化，都非實有，是故菩薩摩訶薩眾經無數劫為諸有情行菩薩道。復次，善現！若菩薩摩訶薩於一切法不能通達都非實有，則不應經無數大劫為諸有情修行布施乃至般若波羅蜜多，廣說乃至成熟有情，嚴凈佛土，以諸菩薩摩訶薩眾於一切法如實通達皆如幻化，都非實有故，無數劫為諸有情修行布施乃至般若波羅蜜多，廣說乃至成熟有情，嚴凈佛土，證得無上正等菩提，能盡未來利樂一切。
尒時，善現白言：世尊！若一切法如夢、如幻、如響、如像、如光影、如陽焰、如變化事、如尋香城，所化有情，住在何處，諸菩薩摩訶薩行深般若波羅蜜多方便善巧，拔濟令出？
佛告善現：所化有情，住在名、相虛妄分別，諸菩薩摩訶薩行深般若波羅蜜多方便善巧，從彼名、相虛妄分別，拔濟令出。
具壽善現復白佛言：何等為名？何等為相？
佛告善現：名但是客，但假施設，表所顯義，謂此名色受想行識；此名眼處乃至意處；此名色處乃至法處；此名眼界乃至意界；此名色界乃至法界；此名眼識界乃至意識界；此名男女；此名大小；此名地獄乃至人天；此名有漏，此名無漏；此名世間，此名出世間；此名有為，此名無為；此名預流果，廣說乃至此名無上正等菩提；此名異生，此名聲聞，此名獨覺，此名菩薩，此名如來。
善現！如是等一切名，為表諸義，但假施設故，一切名皆非實有。諸有為法亦但有名，由此無為亦非實有，愚夫異生於中妄執，諸菩薩摩訶薩行深般若波羅蜜多，悲愿纏心，方便善巧，教令遠離，作如是言：名是分別妄想所起，亦是眾緣和合假立，汝等於中不應執著，名無實事，自性皆空，非有智者，執著空法。如是，善現！諸菩薩摩訶薩行深般若波羅蜜多，方便善巧為諸有情說遣名法，是謂為名。
云何為相？善現當知！相有二種，愚夫異生於中執著。何等為二？所謂色相及無色相。云何色相？謂所有色，若麤若細、若劣若勝，如是一切，自性皆空，愚夫異生分別執著，謂之為色，是名色相。無色相者，謂諸所有無色法中，愚夫異生取相分別，生諸煩惱，名無色相。諸菩薩摩訶薩行深般若波羅蜜多，方便善巧教諸有情遣除二相，復教安住無相界中，雖教安住無相界中，而不令其墮二邊執，謂此是相，此是無相。如是，善現！諸菩薩摩訶薩行深般若波羅蜜多，方便善巧令諸有情遠離諸相，住無相界而無執著。
尒時，善現復白佛言：若一切法但有名、相，一切名、相皆是假立，云何菩薩摩訶薩行深般若波羅蜜多時，於諸善法自能增進，亦能令他增進善法，由自善法漸增進故，能令諸地漸得圓滿，亦能安立諸有情類，令隨所應，住三乘果？
佛告善現：若諸法中有少實事，非但假立有名、相者，則諸菩薩摩訶薩行深般若波羅蜜多時，應於善法自不增進，亦不令他增進善法。以諸法中無少實事，但有假立種種名、相，是故菩薩摩訶薩行深般若波羅蜜多時，於諸善法自能增進，亦能令他增進善法，能以無相而為方便，圓滿般若乃至布施波羅蜜多；能以無相而為方便，圓滿四靜慮、四無量、四無色定；能以無相而為方便，圓滿四念住乃至八圣道支；能以無相而為方便，圓滿內空乃至無性自性空；能以無相而為方便，圓滿真如乃至不思議界；能以無相而為方便，圓滿空、無相、無愿解脫門；能以無相而為方便，圓滿八解脫乃至十遍處；能以無相而為方便，圓滿菩薩摩訶薩地；能以無相而為方便，圓滿一切陀羅尼門、三摩地門；能以無相而為方便，圓滿五眼、六神通；能以無相而為方便，圓滿如來十力乃至十八佛不共法；能以無相而為方便，圓滿大慈大悲大喜大舍；能以無相而為方便，圓滿三十二大士相、八十隨好；能以無相而為方便，圓滿無忘失法、住舍性；能以無相而為方便，圓滿一切智、道相智、一切相智；能以無相而為方便，圓滿菩薩摩訶薩行及佛無上正等菩提；能以無相而為方便，圓滿一切智智；能以無相而為方便，成熟有情，嚴凈佛土。如是，善現！以一切法無少實事，但有假立種種名相，諸菩薩摩訶薩於中不起顛倒執著，能以無相而為方便，於諸善法自增進已，亦能令他增進善法。復次，善現！若諸法中有毛端量實法相者，則諸菩薩摩訶薩行深般若波羅蜜多時，於一切法不應覺知無相、無念，亦無作意無漏性已，證得無上正等菩提，安立有情於無漏法，以諸無漏法皆無相、無念、無作意故。如是，善現！諸菩薩摩訶薩行深般若波羅蜜多，方便善巧安立有情於無漏法，乃名真實饒益有情。
具壽善現便白佛言：若一切法真無漏性，無相、無念、無作意者，何緣世尊於諸經中數作是說：此是有漏法，此是無漏法；此是世間法，此是出世法；此是有為法，此是無為法；此是聲聞法，此是獨覺法；此是菩薩法，此是如來法？
佛告善現：於意云何？有漏等法與無相等無漏法性有別異不？
善現對曰：不也，世尊！
佛告善現：於意云何？聲聞等法與無相等無漏法性有別異不？
善現對曰：不也，世尊！
佛告善現：有漏等法豈不即是無相、無念亦無作意無漏法性？
善現對曰：如是，世尊！
佛告善現：諸預流果乃至無上正等菩提豈不即是無相、無念亦無作意無漏法性？
善現對曰：如是，世尊！
佛告善現：由此當知，諸法皆是無相、無念亦無作意無漏法性。善現當知！若菩薩摩訶薩學一切法無相、無念亦無作意無漏性時，常能增長種種善法，所謂布施乃至般若波羅蜜多，廣說乃至一切相智，成熟有情，嚴凈佛土，諸如是等一切佛法，皆由修學無相、無念亦無作意無漏法性而得增長。所以者何？諸菩薩摩訶薩除空、無相、無愿解脫門，更無有余要所學法。何以故？三解脫門摠攝一切妙善法故。所以者何？空解脫門觀一切法自相皆空，無相解脫門觀一切法遠離諸相，無愿解脫門觀一切法遠離所愿，諸菩薩摩訶薩依此三門，能攝一切殊勝善法；離此三門，所應修學殊勝善法皆不生長。
復次，善現！若菩薩摩訶薩能學如是三解脫門，則能學五蘊，亦能學十二處，亦能學十八界，亦能學四圣諦，亦能學十二緣起，亦能學內空乃至無性自性空，亦能學真如乃至不思議界，亦能學布施波羅蜜多乃至般若波羅蜜多，廣說乃至亦能學一切智、道相智、一切相智，亦能學成熟有情、嚴凈佛土，亦能學諸余無量無邊佛法。
具壽善現便白佛言：云何菩薩摩訶薩行深般若波羅蜜多時，能學五蘊？
佛告善現：若菩薩摩訶薩行深般若波羅蜜多時，能如實知色乃至識若相、若生滅、若真如，是名菩薩摩訶薩行深般若波羅蜜多時，能學五蘊。善現！云何菩薩摩訶薩如實知色相？謂菩薩摩訶薩如實知色畢竟有孔，畢竟有隙，猶如聚沫，性不堅固，是名菩薩摩訶薩如實知色相。善現！云何菩薩摩訶薩如實知色生滅？謂菩薩摩訶薩如實知色生時無所從來，滅時無所至去，雖無來無去，而生滅相應，是名菩薩摩訶薩如實知色生滅。善現！云何菩薩摩訶薩如實知色真如？謂菩薩摩訶薩如實知色真如無生無滅，無來無去，無染無凈，無增無減，常如其性，不虛妄，不變易，故名真如，是名菩薩摩訶薩如實知色真如。
善現！云何菩薩摩訶薩如實知受相？謂菩薩摩訶薩如實知受畢竟如癰，畢竟如箭，速起速滅，猶如浮泡，虛偽不住，三和合起，是名菩薩摩訶薩如實知受相。善現！云何菩薩摩訶薩如實知受生滅？謂菩薩摩訶薩如實知受生時無所從來，滅時無所至去，雖無來無去，而生滅相應，是名菩薩摩訶薩如實知受生滅。善現！云何菩薩摩訶薩如實知受真如？謂菩薩摩訶薩如實知受真如無生無滅，無來無去，無染無凈，無增無減，常如其性，不虛妄，不變易，故名真如，是名菩薩摩訶薩如實知受真如。善現！云何菩薩摩訶薩如實知想相？謂菩薩摩訶薩如實知想猶如陽焰水不可得，渴愛因緣妄起此想，發假言說，是名菩薩摩訶薩如實知想相。善現！云何菩薩摩訶薩如實知想生滅？謂菩薩摩訶薩如實知想生時無所從來，滅時無所至去，雖無來無去，而生滅相應，是名菩薩摩訶薩如實知想生滅。善現！云何菩薩摩訶薩如實知想真如？謂菩薩摩訶薩如實知想真如無生無滅，無來無去，無染無凈，無增無減，常如其性，不虛妄，不變易，故名真如，是名菩薩摩訶薩如實知想真如。
善現！云何菩薩摩訶薩如實知行相？謂菩薩摩訶薩如實知行如芭蕉樹，葉葉析除，實不可得，是名菩薩摩訶薩如實知行相。善現！云何菩薩摩訶薩如實知行生滅？謂菩薩摩訶薩如實知行生時無所從來，滅時無所至去，雖無來無去，而生滅相應，是名菩薩摩訶薩如實知行生滅。善現！云何菩薩摩訶薩如實知行真如？謂菩薩摩訶薩如實知行真如無生無滅，無來無去，無染無凈，無增無減，常如其性，不虛妄，不變易，故名真如，是名菩薩摩訶薩如實知行真如。
善現！云何菩薩摩訶薩如實知識相？謂菩薩摩訶薩如實知識猶如幻事，眾緣和合，假施設有，實不可得，謂如幻師或彼弟子，於四衢道幻作四軍，所謂象軍、馬軍、車軍、步軍，或復幻作諸余色類，相雖似有，而無其實，識亦如是，實不可得，是名菩薩摩訶薩如實知識相。善現！云何菩薩摩訶薩如實知識生滅？謂菩薩摩訶薩如實知識生時無所從來，滅時無所至去，雖無來無去，而生滅相應，是名菩薩摩訶薩如實知識生滅。善現！云何菩薩摩訶薩如實知識真如？謂菩薩摩訶薩如實知識真如無生無滅，無來無去，無染無凈，無增無減，常如其性，不虛妄，不變易，故名真如，是名菩薩摩訶薩如實知識真如。
具壽善現復白佛言：云何菩薩摩訶薩行深般若波羅蜜多時，能學十二處？
佛告善現：若菩薩摩訶薩行深般若波羅蜜多時，如實知內處，內處自性空，如實知外處，外處自性空，是名菩薩摩訶薩行深般若波羅蜜多時，能學十二處。
具壽善現復白佛言：云何菩薩摩訶薩行深般若波羅蜜多時，能學十八界？
佛告善現：若菩薩摩訶薩行深般若波羅蜜多時，如實知眼界，眼界自性空，廣說乃至如實知意識界，意識界自性空，是名菩薩摩訶薩行深般若波羅蜜多時，能學十八界。
具壽善現復白佛言：云何菩薩摩訶薩行深般若波羅蜜多時，能學四圣諦？
佛告善現：若菩薩摩訶薩行深般若波羅蜜多時，如實知苦是逼迫相，如實知集是生起相，如實知滅是寂靜相，如實知道是遠離相，又如實知苦集滅道自性本空，遠離二法，是圣者諦，苦等四諦即是真如，真如即是苦等四諦，無二無別，唯真圣者能如實知，是名菩薩摩訶薩行深般若波羅蜜多時，能學四圣諦。
具壽善現復白佛言：云何菩薩摩訶薩行深般若波羅蜜多時，能學十二緣起？
佛告善現：若菩薩摩訶薩行深般若波羅蜜多時，如實知無明乃至老死無生無滅，無染無凈，自性本空，遠離二法，是名菩薩摩訶薩行深般若波羅蜜多時，能學十二緣起。
具壽善現復白佛言：云何菩薩摩訶薩行深般若波羅蜜多時，能學內空乃至無性自性空？
佛告善現：若菩薩摩訶薩行深般若波羅蜜多時，如實知內空乃至無性自性空皆無自性，都不可得，而能安住，是名菩薩摩訶薩行深般若波羅蜜多時，能學內空乃至無性自性空。
具壽善現復白佛言：云何菩薩摩訶薩行深般若波羅蜜多時，能學真如乃至不思議界？
佛告善現：若菩薩摩訶薩行深般若波羅蜜多時，如實知真如乃至不思議界皆無戲論，都無分別，而能安住，是名菩薩摩訶薩行深般若波羅蜜多時，能學真如乃至不思議界。
具壽善現復白佛言：云何菩薩摩訶薩行深般若波羅蜜多時，能學布施波羅蜜多乃至無量無邊佛法？
佛告善現：若菩薩摩訶薩行深般若波羅蜜多時，如實知布施波羅蜜多乃至無量無邊佛法無增無減，無染無凈，無自性，不可得，而能修習，是名菩薩摩訶薩行深般若波羅蜜多時，能學布施波羅蜜多乃至無量無邊佛法。
尒時，善現便白佛言：若菩薩摩訶薩行深般若波羅蜜多時，如實了知色等諸法各別無亂，將無世尊以色等法壞真法界？所以者何？法界無二無差別故。
佛告善現：若離法界，余法可得，可言彼法能壞法界；然離法界，無法可得，故無余法能壞法界。所以者何？諸佛、菩薩、獨覺、聲聞，知離法界無法可得，既知無法離於法界，亦不為他施設宣說，是故法界無能壞者。如是，善現！諸菩薩摩訶薩行深般若波羅蜜多，應學法界無二無別，不可壞相。
具壽善現復白佛言：若菩薩摩訶薩欲學法界，當於何學？
佛告善現：若菩薩摩訶薩欲學法界，當於一切法學。所以者何？以一切法皆入法界故。
具壽善現復白佛言：何因緣故，說一切法皆入法界？
佛告善現：如來出世，若不出世，諸法法尒，皆入法界，無差別相，不由佛說。所以者何？若善法若非善法、若有漏法若無漏法、若世間法若出世法、若有為法若無為法，如是等一切法，無不皆入無相、無為、性空法界。是故，善現！諸菩薩摩訶薩行深般若波羅蜜多時，欲學法界，當學一切法，若學一切法，即學法界。
具壽善現復白佛言：若一切法皆入法界，無二無別，諸菩薩摩訶薩云何當學六波羅蜜多？云何當學四靜慮、四無量、四無色定？云何當學四念住乃至八圣道支？云何當學內空乃至無性自性空？云何當學真如乃至不思議界？云何當學苦集滅道圣諦？云何當學空、無相、無愿解脫門？云何當學八解脫乃至十遍處？云何當學極喜地乃至法云地？云何當學陀羅尼門、三摩地門？云何當學五眼、六神通？云何當學如來十力乃至十八佛不共法？云何當學大慈大悲大喜大舍？云何當學無忘失法、住舍性？云何當學一切智、道相智、一切相智？云何當學成滿三十二相、八十隨好？云何當學生剎帝利大族乃至居士大族？云何當學生四大王眾天乃至他化自在天？云何當學生梵眾天乃至廣果天？云何當學生無想有情天法而不樂生彼？云何當學生凈居天法而不樂生彼？云何當學生空無邊處天乃至非想非非想處天法而不樂生彼？云何當學初發菩提心乃至第十發菩提心？云何當學趣入菩薩正性離生？云何當學一切聲聞及獨覺地而不作證？云何當學成熟有情、嚴凈佛土？云何當學諸陀羅尼及無礙辯？云何當學一切菩薩摩訶薩道及佛無上正等菩提，如是學已，知一切法一切種相，便能證得一切智智？
復次，世尊！非法界中有如是等種種分別，將無菩薩摩訶薩眾由此分別，行於顛倒，無戲論中起諸戲論？何以故？真法界中都無分別、戲論事故。復次，世尊！法界非色受想行識，亦不離色受想行識；色乃至識即是法界，法界即是色乃至識。廣說乃至法界非有為、無為法，亦不離有為、無為法；有為、無為法即是法界，法界即是有為、無為法。
佛告善現：如是！如是！如汝所說。真法界中，無一切種分別戲論。法界非色受想行識，亦不離色受想行識；法界即色受想行識，色受想行識即法界。廣說乃至法界非有為、無為法，亦不離有為、無為法；法界即有為、無為法，有為、無為法即法界。
復次，善現！諸菩薩摩訶薩行深般若波羅蜜多時，若見有法離法界者，便非正趣所求無上正等菩提。是故，善現！諸菩薩摩訶薩行深般若波羅蜜多時，不見諸法離真法界。
善現當知！諸菩薩摩訶薩行深般若波羅蜜多時，知一切法即真法界，方便善巧無名相法，為諸有情寄名相說，謂此是色受想行識，此是眼處乃至意處，此是色處乃至法處，此是眼界乃至意界，此是色界乃至法界，此是眼識界乃至意識界，此是眼觸乃至意觸，此是眼觸為緣所生諸受乃至意觸為緣所生諸受，此是地界乃至識界，此是因緣乃至增上緣，此是從緣所生諸法，此是無明乃至老死，此是善法、非善法，此是有漏法、無漏法，此是世間法、出世間法，此是有為法、無為法，此是布施乃至般若波羅蜜多，廣說乃至此是無上正等菩提。
如工幻師或彼弟子，執持少物於眾人前，幻作種種異類色像，謂或幻作男女、大小；或復幻作象、馬、牛、羊、駝、驢、雞等種種禽獸；或復幻作城邑、聚落、園林、池沼，種種莊嚴，甚可愛樂；或復幻作衣服、飲食、房舍、臥具、花、香、瓔珞，種種珍奇、財谷、庫藏；或復幻作無量種類伎樂俳優，令無量人歡娛受樂；或復幻作種種形相，令行布施，或令持戒，或令修忍，或令精進，或令習定，或令學慧；或復現生剎帝利大族乃至居士大族；或復幻作諸山、大海、妙高山王、輪圍山等；或復現生四大王眾天乃至非想非非想處天；或復現作預流、一來、不還、阿羅漢、獨覺；或復現作菩薩摩訶薩，從初發心修行布施乃至般若波羅蜜多，修行四靜慮、四無量、四無色定，修行四念住乃至八圣道支，修行空、無相、無愿解脫門，學住內空乃至無性自性空，學住真如乃至不思議界，學住苦集滅道圣諦，趣入菩薩正性離生，修行極喜地乃至法云地，引發種種殊勝神通，放大光明，照諸世界，嚴凈佛土，成熟有情，游戲一切靜慮、解脫、等持、等至，修行種種諸佛功德；或復幻作如來形像，具三十二大丈夫相，八十隨好圓滿莊嚴，成就十力、四無所畏、四無礙解、十八佛不共法、大慈大悲大喜大舍及余無量無邊功德。
如是幻師或彼弟子為惑他故，在眾人前幻作此等諸幻化事，其中無智男女大小見是事已，咸驚嘆言：奇哉！此人善學眾伎，能作種種甚希有事，乃至能作如來之身，相好莊嚴，具諸功德，自顯伎能。其中有智見此事已，作是思惟：甚為神異！如何此人能現是事，其中雖無實法可得，而令眾人迷謬歡樂，於無實物起實物想？唯有智者了達皆空，雖有見聞，而無執著。
諸菩薩摩訶薩亦復如是，行深般若波羅蜜多，雖不見法界離諸法有，亦不見諸法離法界有，不見有情及彼施設實有可得，而能發生方便善巧，自修行六波羅蜜多，亦勸他修行六波羅蜜多，無倒稱揚修行六波羅蜜多法，歡喜贊嘆修行六波羅蜜多者；廣說乃至自圓滿一切相智，亦勸他圓滿一切相智，無倒稱揚圓滿一切相智法，歡喜贊嘆圓滿一切相智者；自圓滿三十二相、八十隨好，亦勸他圓滿三十二相、八十隨好，無倒稱揚圓滿三十二相、八十隨好法，歡喜贊嘆圓滿三十二相、八十隨好者。
善現當知！若真法界，初、中、後際有差別者，則諸菩薩摩訶薩行深般若波羅蜜多時，不能施設方便善巧，為諸有情說真法界，嚴凈佛土，成熟有情，修諸菩薩摩訶薩行，證得無上正等菩提，轉妙法輪，度有情眾。以真法界初、中、後際常無差別，是故菩薩摩訶薩行深般若波羅蜜多時，施設種種方便善巧，為諸有情說真法界，嚴凈佛土，成熟有情，修諸菩薩摩訶薩行，證得無上正等菩提，轉妙法輪，度有情眾。
