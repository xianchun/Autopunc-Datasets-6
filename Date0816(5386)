師垂語云：諸方老宿盡道接物利生，只如三種病人，汝作麼生接？患盲者，拈槌豎拂他又不見；患聾者，語言三昧他又不聞；患瘂者，教伊說又說不得。若接不得，佛法無靈驗。
時有僧出曰：三種病人，還許學人商量否？
師曰：許。汝作麼生商量？其僧珍重出。
師曰：不是！不是！
羅漢曰：桂深，我便會三種病人。
云居錫曰：只如此僧會不會？若道會，玄沙又道不是；若道不會，法眼為什麼道我因此僧語，便會三種病人？上座無事，上來商量，人
因我得禮汝，事從叮囑起，誰知白蘋風，不在秋江。
因我得禮汝，莫放屁撒屎，蔕累天下人，錯認自家底。
問：如何是親切底事？
師曰：我是謝三郎。
本是釣魚船上客，偶除須發著袈裟，
祖佛位中留不住，夜來依舊宿蘆花。
親伸端的向君言，莫比流沙少室傳，
昨夜雁回雙嶺後，謝家人立月明前。
閩山滄海浪悠悠，父子生涯一釣舟，
忽爾踏翻親猛省，大家收拾去來休。
杪秋時節水云鄉，千頃蘆花未著霜，
江景不將零碎賣，一時分付謝三郎。
蕭蕭蘆葦映江流，獨棹孤蓬漾小舟，
細雨斜風渾不顧，一心只在釣竿頭。
侍雪峰次，二僧從堦下過，峰曰：此二人堪為種草。
師曰：某甲不與麼。
峰曰：汝作麼生？
師曰：便好與三十棒。
鏡清問：學人乍入叢林，乞師指個入路。
師曰：還聞偃水聲否？
曰：聞。
師曰：是汝入處。
從這入，頭上腳下俱濕，雖然通得咽喉，未免一塲氣急。
一派寒泉下翠微，玄沙拈出為真機，
鏡清雖向聞中入，流水何曾洗是非？
雪峰示眾云：南山有一條鼈鼻蛇，汝等諸人切須好看。
長慶云：今日堂中大有人喪身失命。云門以拄杖攛向雪峰前，作怕勢。
僧舉似師，師云：須是棱兄始得。雖然如此，我即不恁麼。
僧云：和尚作麼生？
師曰：用南山作什麼？
真凈示眾，舉：雪峰云：南山有條鼈鼻蛇，汝等諸人切須好看。雪峰無大人相，然則蛇無頭不行，恰似新婦兒怕阿家相似，便道堂中大有人喪身失命。云門拽拄杖攛向雪峰面前作怕勢，為蛇添足。玄沙云：用南山作什麼？道我見處親切，不免只在窠窟，更無一人有些子天然氣槩。報寧門下則不然，莫有天然氣概的麼？不敢望汝別懸慧日，獨振玄風，且向古人鶻臭布衫上知些子氣息也難得。
象骨巖高人不到，到者須是弄蛇手。
棱師備師不柰何，喪身失命有多少？
韶陽知，重撥草，南北東西無處討，
忽然突出拄杖頭，拋對雪峰大張口。
大張口兮同閃電，剔起眉毛還不見，
如今藏在乳峰前，來者一一看方便。
喝云：看腳下！
雪峰一日在僧堂內燒火，閉卻前後門，乃叫云：救火！救火！師將一片柴從窗欞中拋入，雪峰便開門。
鼓山來，師作一圓相示之，山曰：人人出這個不得。
師曰：情知汝向驢胎馬腹作活計。
山曰：和尚又作麼生？
師曰：人人出這個不得。
山曰：和尚與麼道卻得，某甲為甚麼道不得？
師曰：我得，汝不得。
雪竇顯云：只解貪觀白浪，不知失卻手橈。
云峰悅云：道得道不得，總在玄沙圈里，如今作沒。
地藏恩別云：不免起動和尚。
東禪觀云：某甲當時若作鼓山，待玄沙道人人出這個不得，即云和尚元來別有長處，不圖成就前功，且要與玄沙驢胎馬腹相見。
作者好來無病藥，馬腹驢胎何處著？
鼓山當日可憐生，鼻孔遭人白拈卻。
一日，眾集，師將拄杖一時趁下，卻回向侍者道：我今日作得一解，險入地獄如箭射。
者曰：喜得和尚再復人身。
翠巖芝云：大小玄沙前不構村，後不至店，且作麼生道得出身之路？
道吾真云：大小芝老只是偏枯，若是道吾即不然，玄沙、侍者一人具一只眼。
云居舜云：此話眾中舉得爛如泥，且作麼生會？山僧道：侍者不在言也，玄沙也是荊棘求旃檀。
東禪觀云：大小玄沙性命在付云：只如玄沙意作麼生？或云：直饒恁麼去，也好與拄杖。或云：事在當機。或云：拈破會處。此三說還會玄沙意也無？
師問雪峰：某甲如今大用去，和尚作麼生？峰遂將三個木球一時拋出，師遂作斫牌勢。
峰曰：汝親在靈山，方得如此。
師云：也只是自家事。
妙喜云：只許老胡知，不許老胡會。
靈云見桃花，頌云：
三十年來尋劍客，幾回落葉又抽枝。
自從一見桃花後，直至如今更不疑。
溈山云：從緣入者，永不退失，汝善護持。
師云：諦當！甚諦當！敢保老兄未徹在。眾疑此語。
師問地藏：我恁麼道，汝作麼生會？
地藏云：不是桂琛，即走殺天下人。
五祖演云：說甚麼諦當，更參三十年始得。
妙喜云：一家有事百家忙。
僧問石霜：咫尺之間，為甚不睹師顏？
霜曰：我道徧界不曾藏。
僧後問雪峰：徧界不曾藏，意旨如何？
峰曰：什麼處不是石霜？
僧回，舉似石霜，霜云：遮老漢著甚麼死急！
師云：山頭老漢蹉過也。
師在雪峰時，光侍者謂師曰：師叔若學得禪，某甲打鐵船下海去。
師住後，問光曰：打鐵船也未？光無對。
法眼代云：和尚終不恁麼。
法燈代云：請和尚下船。
玄覺代云：貧兒思舊債。
汾陽昭云：只見錐頭利，不見鑿頭方。
慧林本云：昨日過新羅。
云居元云：禪也未曾參得，何用思量舊事？忽然被他撐動鐵船，玄沙堪作什麼？
師一日遣僧送書上雪峰，峰開緘，見白紙三幅，問僧：會麼？
曰：不會。
峰云：不見道：君子千里同風。
僧回，舉似師，師曰：山頭老漢蹉過也不知！
曰：和尚如何？
師曰：孟春猶寒，也不解道。
五祖戒云：將謂胡須赤。
黃龍南云：雪峰不道無長處，既被玄沙識破，直至于今雪不出。
明昭謙云：玄沙三幅白紙，曾，風起引箜篌，迷子曾頭湊。
設使總不是，蝦蟆大張口，開口不開口，終是犯靈叟。
欲識個中意，南星真北斗。