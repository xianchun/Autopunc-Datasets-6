二、文殊決疑四：一、忖答爾時，文殊師利至故現斯瑞。
雨以一味沾洽，螺以一音亘徹，鼓以號令群眾，義以開發隨宜。
二、引證二：初、引燈明本始諸善男子至天人師、佛、世尊。
阿僧，云無數。劫，云時分。欲原光瑞本始，而推之於無數不思之劫者。此光此法固始於無始，超乎數量也。佛號日月燈者，日昱晝，月昱夜，燈則照於日月所不照，而通乎晝夜之道，相續無窮，彼佛妙智真明，兼三者之德，故以為號。
十號，初言本，終言跡，中言德。本，謂真性，一切如也，故曰如來。跡，謂道化，人天尊仰，故曰世尊。德即萬德，種智事也，為良福田，故應供養。圓具四智，故能正遍知。萬行真明，曰明行足。善入塵勞，窮盡萬法，曰善逝、世間解。證無等等，曰無上士。化物不暴，挺然不屈，曰調御丈夫。三界模范，曰天人師。自他覺滿，曰佛。總而言之，從如實道來，具萬德應物，為世所尊之號也。
演說正法，初善、中善、後善至成一切種智。
此敘燈明，亦於一乘，隨宜說三也。初、中、後者，指三乘之法，皆應機契道，無不善也。藉權顯實，故其義深遠。方便隨機，故其語巧妙。本於一乘，故純一無雜。明菩薩行，故具足清白梵行之相。以一乘應三乘而說，故云說應四諦等。於二乘言求，於菩薩不言求者，佛為大事出興，本說教菩薩法，故不待求；於余乘非所愿說，特因樂小者求，而後說也。
於聲聞言涅盤，於辟支、菩薩言種智者，聲聞厭生死苦，取滅諦小果，故進之於究竟涅盤；辟支利智，菩薩大根，故成之以一切種智。一切種智唯佛能具。
次復有佛至植諸善本。
此又引然燈本始，以明妙法傳續之由也。自初燈明至最後燈明，有二萬佛，然燈即最後燈明之王子也。名字、姓皆同者，明道同也。有八王子者，圣人示跡表法也。依燈明有八意，表從妙明真心，出妙觀察意，其用有八也。妙心本空，而能有用，故名有意，此妙有也。出乎妙心，用無不善，故名善意，此妙善也。量不可測，名無量意，此妙量也。對境利用，名寶意，此妙寶也。觸類而長，名增意，此妙增也。善能覺了，名除疑意，此妙覺也。應物如響，名響意，此妙響也。建立萬法，名法意，此妙法也。
領四天下者，未出家時，未免物累也。聞父得道，舍位出家者，離情去累，乃趣正覺之表也。智勝王子有珍玩之具，聞父得道，舍之而往，其意同此。心王出三界家，則八識之子隨出，而為諸法師，亦若是矣。
二、引瑞事同，今四：一、六瑞同是時日月燈明佛說大乘經至如今所見是諸佛土。
彌勒當知至欲知此光所為因緣。
昔眾見瑞，欲知其緣，亦如今眾。
時有菩薩，名曰妙光至佛所護念。
妙光，即文殊前身。昔因妙光而說者，為其為世間眼，能證此法故，今亦因其助發。
四、廣引五：一、三昧同六十小劫不起于座至而生懈倦。
昔眾六十小劫，謂如食頃，今眾五十小劫，謂如半日，皆由得法華三昧，於道不倦如此。蓋法華三昧真知見力，不為頃久推移，不為時劫加損故也。
日月燈明佛於六十小劫至當入無余涅盤。
經已唱滅，欲付大事故。今佛經已，亦云不久涅盤，欲以妙法付囑有在也。涅盤，此云滅度，謂滅盡諸苦，度生死海，真常道果之號，非喪亡之號也。真常者，生靈性命之大本也。本真無妄，凝常不變，由一念之迷妄，沈幻苦而失其所謂真，淪變生死而失其所謂常。圣人復還元覺，不沈諸妄，不受諸變，故曰真常。與儒所謂復則不妄、老所謂復命曰常同意。
所謂有余、無余者，小乘厭生死苦，欲速出三界，滯於偏真，證性未圓，故名有余；大乘離生死見，無退無出，凝然常寂，證性已圓，故名無余。今云入涅盤者，示脫幻妄塵擾，而反乎本真凝寂也。
時有菩薩至入無余涅盤。
亦如今說經後記諸弟子也。多陀阿伽度，云如來。阿羅訶，云應供。三藐三佛，云正遍正覺。略稱十號之三也。
佛滅度後至名曰然燈。
妙光昔助燈明，為然燈之師，今助釋迦，續燈明之道。八子生於燈明，師於妙光，至其成佛，又號然燈，而然燈又為釋迦之師，蓋是道出於本覺明心，而常資妙光智體，傳續不窮，如一燈明然百千燈，其明不窮，其光不二。此妙法大本也，故援引證此。
八百弟子中有一人至供養、恭敬、尊重、贊嘆。
彌勒初心，貪著小乘利養，故於眾經唯求名言，無所通達，忘失正見，蒙燈明教故，得值多佛，趨補處果。如須菩提等，貪著小果一日之價，於此大乘無有志求，蒙釋迦教故，得近法王，獲大寶位。
彌勒當知至佛所護念。
今昔之事，宛然相契，則將說法華，斷可忖矣。夫引瑞事同，今所忖惟此，且又廣引三昧唱滅等者，意在冥敘一經本末，故廣引之事皆契後文。
四、以偈重頌三：初、頌引證二：初、頌燈明本始爾時，文殊師利於大眾中欲重宣此義，而說偈言：我念過去世至亦隨修梵行。
此通頌初後燈明法化及八子之跡。
二、頌瑞事同，今五：一、頌六瑞同時佛說大乘至現諸希有事。
二、頌光相同二：一、頌圓現法界事相此光照東方至悉見彼大眾。
自然成佛道者，成就慧身，不由他悟。
或有諸比丘至說法求佛道。
不頌涅盤相，略之也。
爾時四部眾至是事何因緣。
天人所奉尊至令妙光歡喜。
五、頌廣引同五：一、頌三昧同說是法華經至悉皆能受持。
佛說是法華至佛滅一何速。
諸子悲惱，非為生滅起愛見之悲，為眾生悲也。諸法實相義，即法華要旨。下至億劫時一遇，皆燈明臨滅，宣付勉勖之辭。此經凡長行略則偈詳，長行詳則偈略，圣言說約，文體皆然。今此疑問等文，即前詳偈略；唱滅之文，即前略偈詳也。
圣主法之王至以求無上道。
由眾悲惱故慰安之，而授德藏記，使依歸也。無漏實相，即妙法真體也。大覺滅度譬薪火者，以薪雖窮，而火傳不知其盡，所謂示滅也。自分布舍利起塔至精進求道，言弟子追慕景仰之事。
是妙光法師至度脫無量眾。
妙光廣宣，即助化事。八子已下，明傳續之由。
時妙光法師至其數無有量。
心常懈怠等者，如懈退寶所，貪著小乘也。多游族姓，即尚名相也。棄舍所習，不務本也。余如前解。
彼佛滅度後至欲說法華經。
今相如本瑞至令盡無有余。
疑悔者，以小疑大也。上序分竟。
二、正宗分二：初、分科敘義二、正宗分十九品，分二：一、三周開示十品，分三：初、說三周法，授三根記，即至是也。二、授廣記，圓該前記，即。三、會諸佛，圓證前法，即也。
所謂三周者，法說一周，被上根，即也，為上根猛利，則直說法體，故曰法說。喻說一周，被中根，即也，為中根稍鈍，以譬喻始解。因緣說一周，被下根，即也，為下根甚鈍，故假宿世因緣款啟。然根雖列三，教實通被也。
二、依科解文二：初、三周開示三：初、說三周法，授三根記三：初、法說一周，被上根二：初、科分敘義前之一光東照，妙體已全然，默而識之，不言而信，非垢重眾生所及，須假語言方便開示，故名。蓋諸法寂滅相，不可以言宣，唯在方便開示，使自悟入。故下正說之文，但云：如是妙法，諸佛如來時乃說之。又云：諸佛唯以一大事出現，欲令眾生開佛知見，自此之外無復正說。特以異方便助顯第一義而已。至於三周九喻，百界千如，皆異方便也。然則所謂妙法，所謂一大事者，終何說示？所謂佛知見，所謂第一義者，若為開顯？而法華最後之唱，又豈徒然哉？由是觀之，信有非思量分別所解者，存乎其間，而云不可言宣，固不誣矣。則凡涉語言文字，皆為方便，故於正宗，首標方便之名，深有旨也。
二、科釋正文三：初、出定稱嘆二：初、出定爾時，世尊從三昧安詳而起。
從無量義三昧起也。
二、稱嘆三：初、嘆諸佛二智告舍利弗至一切聲聞、辟支佛所不能知。
雙嘆二智一乘之深也。諸佛智慧，指權實二智也。權智說法，實智證法。其智慧門，指一乘妙法也。經初發緒，獨因文殊，而出定輒告鶖子者，此經以智立體，會權歸實。文殊為實智之首，鶖子為權智第一，所以告之，意在引權入實也。
所以者何至隨宜所說，意趣難解。
釋上智深、法深之由也。親無數佛，則所學之深；行無量道，則所造之深；勇猛精進，則建志之深；名稱普聞，則積德之深；成就深法，則所證之深；隨宜所說，則方便之深：所以難解難入也。如此深嘆者，將以引權入實，會三歸一，欲發起二乘愿慕也。
舍利弗！吾從成佛已來至皆已具足。
釋尊出興，種種演說方便導生，皆由權實二智耳。方便波羅蜜，權智也；知見波羅蜜，實智也。非權不能導生，非實不能離著，故須兩具也。諸著者，麤即六塵業，細即二乘法。
三、嘆二智德用五：一、嘆實智證法舍利弗至成就一切未曾有法。
如來真知見力，廣無不容，深無不極，故四無量心、四無礙辯、十力、四無畏、深禪大定、諸解脫法、諸三昧門，一一深造實際，凡一切未曾有法，無不由此成就，蓋是智也。攝一切法，如空包色，融一切相，如海納流，故稱廣大深遠。
舍利弗至言詞柔軟，悅可眾心。
如來真方便力，能分別萬法，巧說三乘。曲徇機宜，故言詞柔軟；稱適物性，故悅可眾心。
舍利弗！取要言之，無量無邊未曾有法，佛悉成就。
結二智德用也。
止！舍利弗！不須復說至乃能究盡諸法實相。
止之不說，益顯深妙也。第一難解之法，即實相妙法。非言所及，故不須復說；非意所到，故希有難解；非二乘所造，故唯佛能究。
所謂諸法如是相至如是本末究竟等。
上所謂實相者，即世間諸法性、相、體、力、本末究竟等是也。可見為相，相本為性，形具為體，利用為力，乍起為作，資始為因，助因為緣，緣熟為果，應果為報，始終為本末，窮盡為究竟。一切諸法不離此十，亦各具此十也。
如是者，隨事指法之辭，謂諸法有如是之相，如是之性，乃至如是而始終，如是而窮盡，無非實相也。即此而推，現前種種，松直棘曲，鵠白烏黑，竹如是翠，華如是黃，凡即諸世諦之事，無非實相也。唯其即世諦，而無非實相，故證之者，當不虧其天真，不離其當體，而默得於色心之外，是謂第一希有難解之法也。
舊約四圣、六凡、十法界而說，以一界各具十如，合為十界，百如攝為百界千如。融之以至於無盡，此乃即實相而明法性也。又作三觀回互而釋，空則是相如，假則如是相，中則相如是，此乃即實相而明觀智也。然此正明諸法實相，乃一乘極談，不應作如如理性釋之。況十如三觀方是大乘圓融之法，於一乘實相同途異轍。達者審之。
五、以偈重頌六：初、頌嘆智德用爾時，世尊欲重宣此義，而說偈言：世雄不可量至我已悉知見。
世雄不可量至無能測量者，嘆諸佛二智之深也。本從無數佛至難見難可了，頌諸佛智深之由也。於億劫行道至我已悉知見，括顯自行也。佛號世尊，又號世雄者，世尊為十號之總，余皆隨德之稱，故或曰雄猛，曰慧日，曰兩足等。今言世雄者，乃釋迦稱諸佛智德雄猛絕世也。余如長行。
如是大果報至其力所不堪。
頌十如及止身子不說之意也。是法不可示，言辭相寂滅者，如是實相，觸事而真，擬之即差，言之即乖也。言諸余生類無能解者，以即諸世諦性相，而默得於色心之外，為難也。言除諸菩薩信堅固者，許以信得入也。言諸弟子眾，力所不堪者，明非二乘法也。漏盡後身，即二乘之果，所謂住最後身有余涅盤者。
假使滿世間至亦復不能知。
此自寡智而之眾智，以廣嘆佛智之深也。舍利弗智慧第一，而寡不如眾，故雖滿世間，又滿十方第一之智，皆不足測佛深智也。
辟支佛利智至亦復不能知。
此又自利智而之上智，以廣嘆也。聲聞之智不及辟支之利，而辟支既證無漏後身，則其智為極明。新發意菩薩，能供佛以增長智慧，能了義以決擇智慧，能說法以發明智慧，則其智之妙，又過辟支之利矣。地上不退菩薩之智，又過於地前發意。如是竟不能知者，明佛智非三乘人所知，意在激發權小也。辟支，此云獨覺。竹林稻麻，譬最多也。
又告舍利弗至十方佛亦然。
無漏妙法，即一乘實相也。二乘不能測故，唯我知是相，諸佛所同證故，十方佛亦然。
舍利弗當知至要當說真實。
告諸聲聞眾至引之令得出。
斥昔之權，使悟今實也。初四句召二乘人，後四句斥權而告之。
二、眾疑請問六：一、聲聞疑念爾時，大眾中至一切聲聞、辟支佛所不能及。
二乘聞佛深嘆二智，而不能解，故疑之。從而作是言已下，皆敘佛前言。
佛說一解脫義至而今不知是義所趣。
因佛嘆解脫諸三昧，遂以二乘解脫，等佛解脫，謂己已得。不知二乘但離虛妄，名為解脫，其實未得一切解脫也。
爾時，舍利弗知四眾心疑至而說偈言：慧日大圣尊，久乃說是法。
二智破暗，故稱慧日。此嘆久默斯要，下乃申問。
自說得如是至愿佛為解說。
此皆頌佛。前言為問，即佛力、無所畏、解脫、諸三昧等文。道場所得法，言所證實智也。我意難可測，言說法權智也。諸羅漢，言已得果者。求涅盤，言未得果者。求緣覺，即前所謂發聲聞、辟支佛心之比丘。皆疑佛所嘆。
於諸聲聞眾至欲聞具足道。
究竟法，即道之絕域。所行道，則循斯須而已。佛口所生者，諸弟子從佛口生，從法化生。具足道，即圓頓法。
爾時，佛告舍利弗至皆當驚疑。
道大機小故，聞者驚疑。
舍利弗重白佛言至而說偈言：法王無上尊，惟說愿勿慮！是會無量眾，有能敬信者。
佛依小根而止，故獨言天人驚疑。身子依大根而請，故廣言諸根明了。
佛復止舍利弗至爾時，世尊重說偈言：止止不須說，我法妙難思，諸增上慢者，聞必不敬信。
佛意非慮大根，預知有退席之眾，及恤人天驚疑而已。身子未諭，故佛重舉天人增慢之眾止之。墜大坑者，破法墮惡道之類也。
爾時，舍利弗重白佛言至而說偈言。
無上兩足尊至則生大歡喜。
身子為法之切，固仗大根而請也。長夜安隱者，眾生癡盲，如處長夜，若蒙發明，則得大安隱。兩足，福足、慧足也。舍利弗於聲聞眾智慧第一，故稱長子。