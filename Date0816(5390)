瑃禪師，姓吳氏，福州候官人也。出家圓具，參大溈秀禪師，契悟祖意。道行高潔，糲食麤衣，介性不群，處眾無撓。命住鹿苑，次遷岳麓。
問：如何是祖師西來意？
師云：何不問此中意？
僧曰：如何是此中意？
師云：處處抱孫和淚語，晚身猶值太平年。
僧曰：太平一句請師道。
師曰：風不鳴條，雨不破塊。
僧曰：畢竟事作麼生？
師云：南畝耕人不識名。
僧曰：豈無姓字？
師云：鹽菜如泥。
僧曰：此是行市數。
師云：儞也少吃。
問：如何是密印？
師云：今朝漏泄。
僧曰：意旨如何？
師云：鳳凰展翼地，裴相舍莊田。
問：如何是溈山家風？
師云：竹有上下節，松無古今青。
僧曰：未審其中人飲噉何物？
師云：饑湌相公玉粒飯，渴點神運倉前茶。
上堂云：插鍬為井，今古澄清，趙州石橋，往來皆渡。山頭水牯，純熟不犯靈苗；岳麓野人，剛被遷移法席。不犯靈苗即且致，遷移底事作麼生？良久，云：猿抱子歸青嶂後，鳥銜花落碧巖前。
上堂云：山攢碧玉，地絕紅塵，樓閣相高，松杉郁翠。東連廬阜，西接峨嵋，耶舍、普賢共談般若，香嚴、大仰俱聽法音。聽即不無，作麼生是般若？良久，云：無二無二分，無別無斷故。乃笑云：向下文長。
上堂云：道無定亂，法離見知，言句相投，都無定義。自古龍門無宿客，至今鳥道絕行蹤，欲會個中端的意，火里蝍蟟吞大蟲。咄！
上堂云：天臺華頂，迥拔群峰，南岳石橋，斜飛數丈。輕行重蹈度無疑，俯仰璿璣觀不足。且道個中有強弱也無？金不博金，水不洗水。良久，云：切忌當頭。
上堂云：昔賢示徒曾無語，一曲臘月二十五。叢林幾處盡商量，不離宮商角徵羽。日中絲竹應難入，月下琵琶休巧取。要識云門一曲親，南山起云北山雨。以拂子擊繩床。
上堂云：雨下堦頭濕，晴乾水不流，鳥巢滄海底，魚躍石山頭。眾中大有商量，前頭兩句是平實語，後頭兩句格外談。若如是會，只見石磊磊，不見玉落落。若見玉落落，方知道寬廓。咦！
南岳山福嚴文演禪師。問：如何是佛？師當面一唾。
師乃云：當面一唾，切忌蹉過。幽谷猿啼，喬林鵲噪。鬧市紜紜，相頭買帽。白日同歸，不知幾個？
上堂云：日面佛，月面佛，馬師一別經年，誰辨銅頭鐵額？百丈耳聾，未為埋沒；臨濟吃棒，莫言受屈；三圣瞎驢，能始能卒；興化帳中，拋廦將來。不是驪龍頷下之物，上根不動干戈，自然清風閼閼；中下恰恰用心，落在無生窠窟。
上堂云：野花飄盡古城根，漸漸蟬鳴湘水渡，霏霏梅雨灑高空，帀地薰風滿庭戶。三十三兮老古錐，象轉龍蟠曾顯露。曾顯露，成點污，謹白參玄人，光陰莫虛度。
上堂云：秋聲嘹喨，暑氣未衰，群木將落，鴻鴈南飛。稼穡似云南畝盛，新月如鉤碧落垂。是何消息？切忌針錐。
上堂云：眼里也滿，耳也滿，唐土不收，五天不管。前佛後佛，猶尚難措一詞；若賢若圣，安能是非長短？今朝更作死馬醫治，免便長夜不安。看看！北斗西移，南斗東轉。
上堂云：百花落盡春光老，六合薰風來浩浩。誰謂南能去不還，寶林枝干未枯槁。咄！
南岳西林院常賢禪師。問：大眾臨筵，愿聞舉唱。
師云：滿川月色和云白。
僧云：學人未曉。
師云：遙望瀟湘一派清。
問：如何是利物心？
師云：因事長智。
僧曰：也好消息。
師云：錯。
師乃云：瀟湘江水明如鏡，數座寒星徹底清。敢問曹溪溪上客，等閑無事出蓬瀛。還有出蓬瀛底客麼？良久，云：三入岳陽人不識，高吟飛過洞庭湖。
南岳後洞方廣寺有達禪師。問：學人上來，便請相見。
師云：袖里金鎚腦後看。
僧曰：破一作三又作麼生？
師云：惜取眉毛。僧便喝。
師云：放過即不可。
僧曰：瞎。師便打。
上堂，拈拄杖云：諸禪德！展無礙手，和云折取，帶雪將來，對眾拈出。瞻之不足，翫之有余。遂畫一畫，云：早晚散為霖，草木滋天下。
上堂云：離四句，絕百非，便恁麼，息狂機；不恁麼，轉狐疑。離此憑何旨？趙州東院西。還委悉麼？頭戴天，腳踏地，動用之中論不二。一字妙門著眼看，鎮州蘿卜知滋味。咄！
南岳南臺允恭禪師。問：如何是佛？
師云：眼睛突出。
問：祖意教意，是同是別？
師云：阿難合掌，迦葉擎拳。
師乃云：稀逢難遇，正在此時。何謂釋迦已滅，彌勒未生？拈拂子云：正當今日，佛法盡在遮個拂子上，放行把住，一切臨時。放行也，風行草偃，瓦礫生光，拾得、寒山點頭拊掌；把住也，水泄不通，精金失色，德山、臨濟飲氣吞聲。當恁麼時，放行即是？把住即是？良久，云：後五日看。
襄州谷隱山靜顯禪師。問：覿面相呈事若何？
師云：清風來不盡。
僧曰：通上徹下，絲毫不納也。
師云：明月照無私。
問：文彩既彰，愿聞舉唱。
師云：巡海夜叉頭戴角。
僧曰：龍吟霧起，虎嘯風生。
師云：天外那吒獨把梢。
僧曰：只園五葉花開處，不待東君別是春。
師云：重疊關山路。
問：一鏃破三關即不問，道人相見時如何？
師云：賊身已露。
師乃云：三日一風，五日一雨，時清道泰，謌謠滿路。釋迦掩室謾商量，凈名杜口休更舉。要知極則本根源，識取南莊李胡子。敢問諸人：秪如李胡子有甚長處？會麼？今年必定有來年，不如剩種來年粟。
上堂云：晷運推移，日長一線。且道佛法長多少？自云：九九八十一。諸人還會麼？若無人會，山僧為儞重說偈言：九九八十一，日南長至日。晷運既推移，大家相委悉。非為世諦流布，且要膺時納祜。參。
上堂云：今朝正月五，大眾明看取。火上更加爇，苦中更加苦。堪笑谷隱太無端，空谷巖前說寐語。咄！
上堂云：語默視瞬皆說，見聞覺知盡聽。香積世界，餐香飯悟無生；極樂國中，聽風柯悟般若。遂拈拄杖云：若將耳聽終難曉，眼處聞聲方得知。卓一下。
潭州龍王山善隨禪師。問：如何是龍王境？
師云：水晶宮殿。
僧曰：如何是龍王如意寶珠？
師云：頂上髻中。僧禮拜。
師云：莫道不如意。
上堂云：人人皆拜歲，山僧不賀年；山僧不賀年，諸人皆肯然。良久，云：若是依時及節，也少他元正啟祚，萬物咸新不得。
上堂云：奇哉皮鼓響！大眾盡來參。既善知時節，龍王不再三。
筠州黃檗山只園永泰禪師。問：如何是祖師西來意？
師云：鐵鑄就。僧擬議。
師云：會麼？僧禮拜。
師云：何不早如此？
師乃云：祖師妙訣，不妨徑截，非風幡動，多少漏泄。且道甚麼處漏泄？乃云：莫是仁者心動麼？且不要錯會。
廬山慧日明禪師，上堂云：不用求真，唯須息見，三祖大師雖然回避金鉤，殊不知已吞紅線。慧日又且不然，不用求真，倒騎牛兮入佛殿，牧笛一聲天地寬，稽首瞿曇，真個黃面。
南岳法輪院齊添禪師。問：學人上來，乞師指示。
師云：適來聞鼓聲麼？
僧曰：聞。
師云：還我話頭來。僧禮拜。
師笑云：令人疑著。
上堂，喝一喝，云：師子哮吼。又喝一喝，云：象王嚬呻。又喝一喝，云：狂狗趁塊。又喝一喝，云：鰕跳不出斗。乃云：此四喝，有一喝堪與祖佛為師，明眼衲僧試請揀看。若揀不出，大似日中迷路。
上堂，良久，云：性靜情逸。乃喝一喝，云：心動神疲。遂顧左右云：守真志滿。拈拄杖云：逐物意移。驀召大眾云：見怪不怪，其怪自壞。
潭州大溈山齊恂禪師。問：玉兔不懷胎，犢牛為什麼卻生兒？
師云：著槽廠去。
僧曰：牧牛坡下。
師云：莫教落草。
僧曰：步步蹈著。
師云：草漢。
師乃云：頭角未生時薦得，早犯山僧苗稼了也。更待擎頭戴角，異類中來，生兒養犢，其何以堪？不見仰山云：一回入草去，一回把鼻牽。然雖如是，不免犯人苗稼。且道如何得不犯？良久，云：鐵牛不吃欄邊草，直上須彌頂上眠。
上堂云：青山疊疊水茫茫，猿愛巖邊果熟香，更有一般堪羨處，誰知別有好思量。
袁州仰山友恩禪師，上堂，以柱杖擊禪床一下，云：佛令祖令，瓦解冰消；半字滿字，千山萬水。衲僧門下，草偃風行。然雖如是，官不容針，私通車馬。有一則奇特因緣舉似大眾。良久，云：達磨九年空面壁，西歸羞見洛陽人。
上堂云：煙云開處，日月齊明；影落千江，光含萬象。頭頭顯煥，無非自己家風；物物全影頭見血。
問：毘婆尸佛早留心，直至如今不得妙，意旨如何？
師云：丑拙不堪當。
僧曰：忽然當又作麼生？
師云：半錢也不直。
僧曰：如何即是？
師云：趙州南，石橋北。僧禮拜，師擊禪床三下。
上堂云：少室遺風，曹溪要旨，黃檗收來，臨濟扶起。三玄戈甲競頭分，四揀開遮何指比。定宗乘，立綱紀，當機驗取廬陵米。更從升合定高低，爭似備師封白紙？象骨提，心暗喜，同風今古播叢林，切忌扣牙驚著齒。
上堂云：雪峰鼈鼻，溈山水牯，臨濟三玄，云門一普。勸君一一透將來，捉取大雄山下虎。
潭州寶蓋山自俊禪師，上堂，以拄杖卓一卓，喝一喝，云：同聲相應，同氣相求，筑著鼻孔，撐著眼睛，啞卻能言，聾卻能聽，東西不辨，南北不分，黑焌焌也無，是何言歟？噫！好個阿師又恁麼去也。
南岳上封行瑜禪師。問：如何是上封境？
師云：北望洞庭千里浪，南觀石廩萬波煙。
僧曰：如何是境中人？
師云：腳蹈古壇千片石，手攀松樹萬年枝。
僧曰：人境已蒙師指示，向上宗乘事若何？
師云：雖然身在青冥，心出青冥人不知。
潭州道吾山汝能禪師。問：如何是佛？
師云：毀著不嗔。
僧曰：如何是法？
師云：贊著不喜。
僧曰：如何是僧？
師云：剃除須發。
上堂云：三轉法輪於大千，其輪本來常清凈，毘婆尸佛早留心，直至如今未得妙。因什麼如此？為在儞諸人眉毛上轉大法輪，放光動地，儞等諸人不會，所以未得其妙。若言一切智智清凈，又未有衲僧氣息。山僧今日為眾竭力，禍出私門，還會麼？對牛彈琴，不入牛耳。吽！
師遷住大溈山，不經兩月，沐浴凈發，趺坐而逝。
興國軍永安院妙喜禪師。問：如何是國師三喚侍者？師召大德，僧應喏。
師云：鈍根阿師。
僧曰：向上還有事也無？
師云：汝看虛空還曾開口麼？僧契悟，禮謝。
師與一頌：
虛空開口喚須彌，聲隱春雷蟄者知。
若不仙陀徒擬議，負吾負汝自風移。
潭州中峰山羅浮院希聲禪師。問：為國開堂於此日，師將何法報君恩？
師云：庭前瑞雪落紛紛。
僧曰：君恩只如此，祖意又如何？
師云：且領前話。
僧曰：恁麼則金枝永茂，玉葉長芳。
師云：一任眾人看。
上堂云：云生大野，霧鎖長空，百草百木師子吼。露滴庭莎，盡逞無邊妙相；猨吟鳥噪，皆談不二圓音。乃拈拄杖云：無邊妙義，盡在山僧拄杖頭上。若也會得，可謂應時應節；若也不會，萬年松在祝融峰。卓一下。
師於紹圣四年二月八日無疾坐終，茶毘，諸根不壞，舍利求者可掬。
潭州中峰山智源禪師。問：如何是本來法？
師云：滿目青山。
僧曰：言無展事，進步者何？
師云：禮繁即亂。
僧曰：只遮便是，為當別有？
師云：南岳石橋。
問：如何是城佛？
師云：截耳臥街。
僧曰：如何是村里佛？
師云：牽犂拽杷。
僧曰：如何是山里佛？
師云：釣魚取柴。
安州大安山興教惠淳禪師。開堂日，上首白槌竟，師云：未白槌已前，喚作什麼？白槌已後，喚作第一義諦。莫有不甘底僧？出來相見。
問：未白槌前請師道。
師云：方丈。
僧曰：白槌後又如何？
師云：法座上。
僧曰：謝師指示。
師云：勿交涉。
問：如何是第一句？
師云：腳下。
僧曰：如何是第二句？
師云：口。
僧曰：如何是第三句？
師云：腦上。
師乃云：靈山會上，迦葉親聞；五祖堂前，老盧得旨。至今累及兒孫，血脉不斷，豈是多學多知，負能負勝？人人具英雄志氣，各各出自己胸襟，不取他人處分，便可出生入死，方為報佛恩德。如斯舉唱，取笑傍觀，還有同死同生底漢麼？良久，云：若無，山僧今日失利。
舒州靈泉普濟道堅禪師。問：如何是祖意？
師云：金雞飛去，石馬還來。
僧曰：如何是教意？
師云：海墨書不盡。
潭州安化啟寧聞一禪師。問：意智不到處，特地好商量，未審是什麼人境界？
師云：張三李四。
僧曰：木人把板云中拍，石女銜笙水底吹。
師云：亂走作什麼？
僧曰：也要和尚識得。
師云：西天此土。
上堂：拈花微笑虛勞力，立雪齊腰枉用功，爭似老盧無用處，卻傳衣鉢振真風。大眾！且道那個是老盧傳底衣鉢？莫是大庾嶺頭提不起底麼？且莫錯認定盤星。以拂子擊禪床。
饒州薦福道英禪師。問：佛未出世時如何？
師云：琉璃缾貯花。
僧曰：出世後如何？
師云：瑪瑙鉢盛果。
僧曰：未審和尚今日是同是別？
師云：趯倒瓶，拽轉鉢。
上堂云：據道而論，語也不得，默也不得。直饒語默兩忘，亦勿交涉。何故？句中無路，意在句中，無意無不意，非計校之所及。若是劈頭點一點，頂門豁然眼開者，於此卻有速疾分。若低頭向意根下尋思，卒模不著，是知萬法無根，欲窮者錯，一源絕跡，欲返者迷。看他古佛光明，先德風彩，一一從無欲無依中發現。或時孤峻峭拔，竟不可構；或時含融混合，了無所睹。終不椿定一處，亦不系系兩頭。無是無不是，無非無不非，得亦無所得，失亦無所失，不曾隔越纖毫，不曾移易絲發。
明明古路，不屬玄微。覿面擎來，瞥然便過。不居正位，豈落邪途？不踏大方，那趨小徑？騰騰兀兀，何住何為？回首不逢，觸目無對，一念普觀，廓然空寂。此之宗要，千圣不傳，直下了知，當處超越。是知赤灑灑處，恁麼即易；明歷歷處，恁麼還難。不用沾黏點染，直須剝脫屏除。若是本分，手腳放去，無收不來底，一一放光現瑞，一一削跡絕蹤。機上了不停，語中無可露；徹底攪不渾，通身撲不碎。且道畢竟是個什麼靈通，得恁麼奇特？得恁麼堅確？
諸仁者！休要識渠面孔，不用安渠名字，亦莫覓渠所在。何故？渠無所在，渠無名字，渠無面孔。才起一念追求如微塵許，便隔十生五生；更擬管帶思惟，益見紛紛叢雜。不如長時放教自由自在，要發便發，要住便住，即天然非天然，即如如非如如，即湛寂非湛寂，即敗壞非敗壞。無生戀，無死畏，無佛求，無魔怖，不與菩提會，不與煩惱俱，不受一法，不嫌一法，無在無不在，非離非不離。
若能如是見得，釋迦自釋迦，達磨自達磨，干我什麼椀？恁麼說話，衲僧門下，推勘將來，布裙芒靸，不免撩他些些泥水。豈況汝等諸處更道：遮個是平實語句，遮個是差別門庭，遮個是關棙巴鼻，遮個是道眼根塵，遞相教習，如七家村里人傳口令相似，有什麼交涉？無事，珍重！
廬山雙溪寶嚴允光禪師，上堂云：阿呵呵！也大差，不卷簾兮見天下。神光得髓是誰云？達磨不曾來東夏。西江一口吸易乾，中原至寶難酬價。也大差，令人轉憶老興化。咄！
廬陵清平楚金禪師。問：祖祖相傳，未審和尚傳個什麼？
師云：兩手擡不起。
僧云：能有幾人知？
師云：知底事又作麼生？
僧曰：放過一著。
師云：迢迢十萬余。
問：與麼不與麼，學人上來，請師與麼。
師云：洪州腰帶。
僧曰：請師不與麼。
師云：陜府鐵牛。
僧曰：和尚與麼，學人即不然也。
師云：不消拈出。
上堂，以拄杖卓一下，云：秪遮是錯，事無一向，出家人當為何事？良久，云：自知較一半。乃歌曰：人悄悄，鼓冬冬，特地陞堂話祖風。千般說，萬般喻，特地飜真卻成偽。分別緇素與色空，扶籬摸壁路難通。休尋南北與西東，山僧拄杖太無端，吞卻十方剎界中。剎界中，細推窮，三十年後幾多白頭翁。靠卻拄杖云：珍重！
上堂云：祖意齊彰，真機自立，分明蟾彩，彼我無差。出海紅光，老婆心切。如斯境界，悟則頭頭顯露，非取舍之功；迷則物物塵勞，難明妙理。更若即色明空，正是敲甎打瓦；說有說無，又是夢中說夢，未免覺來一場懡。
上堂云：明眼人前若論斯事，如鹽在水，只瞞得鼻孔，若是舌頭上，一點也瞞不得。何故？三世諸佛、從上祖師出現於世，只是貍奴白牯一個注腳，拈槌舉拂、下喝敲床，盡是露柱注腳。以拄杖卓一下，云：山僧與露柱注腳，遮里看得出，非但許儞救得兒孫，亦許儞見貍奴白牯，然後可以出生入死；若看不出，自救不了。何故？功夫不到不方圓，言語不通非眷屬。喝一喝。
潭州龍興師定禪師。問：如何是瀟湘境？
師云：猿到夜深啼岳麓。
僧曰：如何是境中人？
師云：相逢不下馬，各自有前程。
問：如何是道？
師云：花街柳巷。
僧云：如何是道中人？
師云：語笑呵呵。
上堂云：秋風數夜漸寒，衲僧早覺身冷，通宵不睡思量，尀耐祖師亂走。不知念念釋迦出世，步步彌勒下生，恁麼忽然撞著，盡是自己神光。怎生說得個自己神光？良久，云：一輪明月照瀟湘。咄！
上堂云：白云峰頂，昔年嘗到，朝參暮請，依師學道。鬧市紅塵，煎熬不少，逐日忙忙，貪生至老。咄！遮皮袋臭穢易壞，貪欲貪樂不解厭，學佛學祖總不會。慚愧寒山老，眠云枕石睡。思量拾得奇，愛住深巖內。蓑衣為被褥，箬笠作冠蓋。只如山僧恁麼舉唱，還有佛法也無？良久，云：無為無事人，趒出紅塵外。咄！
杭州慶善普能禪師。問：祖祖相傳傳祖印，師今得法嗣何人？
師云：當官莫在前，作客莫向後。
僧曰：恁麼則西堂嫡子，臨濟兒孫。
師云：天臺楖栗木。
師乃云：事不獲已，與汝諸人葛藤。一切眾生只為心塵未脫，情量不除，見色聞聲，隨波逐浪，流轉三界，汨沒四生，致使正見不明，觸途成滯。若也是非齊泯，善惡都忘，坐斷報化佛頭，截卻凡圣途路，到遮里，方有少許相應。直饒如是，衲僧分上也未為奇特。何故如此？才有是非，紛然失心。咄！
上堂，拈拄杖云：未入山僧手中，萬法宛然；既入山僧手中，復有何事？良久，云：無意氣時添意氣，不風流處也風流。卓一下。