夫禪門事例，雖無兩樣毗尼；衲子家風，別是一般規範。若也途中受用，自然格外清高。如其觸向面牆，實謂減人瞻敬。是以僉謀開士，遍摭諸方，凡有補於見聞，悉備陳於綱目。噫！少林消息，已是剜肉成瘡；百丈規繩，可謂新條特地。而況叢林蔓衍，轉見不堪；加之法令滋彰，事更多矣。然而莊嚴保社，建立法幢，佛事門中闕一不可。亦猶菩薩三聚、聲聞七篇，豈立法之貴繁，蓋隨機而設教。初機後學，冀善參詳，上德高流，幸垂證據。崇寧二年八月十五日序。
昨刊此集，盛行于世。惜其字畫磨滅，今再寫作大字，刻梓以傳。收者幸鑒。嘉泰壬戌虞八宣教謹咨。
三世諸佛皆曰出家成道，西天二十八祖、唐土六祖，傳佛心印，盡是沙門。蓋以嚴淨毗尼，方能洪範三界。然則參禪問道，戒律為先。既非離過防非，何以成佛作祖？受戒之法，應備三衣、鉢具，并新淨衣物。如無新衣，浣染令淨入壇受戒。不得徣借衣鉢。一心專注，慎勿異緣。像佛形儀，具佛戒律，得佛受用。此非小事，豈可輕心？若徣借衣鉢，雖登壇受戒，竝不得戒。若不曾受，一生為無戒之人。濫廁空門，虗消信施。初心入道，法律未諳，師匠不言，陷人於此。今茲苦口，敢望銘心。既受聲聞戒，應受菩薩戒。此入法之漸也。
受戒之後，常應守護。寧有法死，不無法生。如小乘四分律四波羅夷、十三僧伽婆尸沙、二不定、三十尼薩耆、九十波逸提、四波羅提提舍尼、一百眾學、七滅諍，大乘梵網經十重、四十八輕，竝須讀誦通利，善知持犯開遮。但依金口聖言，莫擅隨於庸輩。如不應食、非時食，並宜服禁。財色之禍，甚於毒蛇，尤當遠離。慈念眾生，猶如赤子。語言真實，心口相應。讀誦大乘，資發行願。尸羅清淨，佛法現前。皮之不存，毛將安傅。故經云：精進持淨戒，猶如護明珠。
將入叢林，先辨道具。所謂為山笠、拄杖、戒刀、祠部筒、鉢囊、鞋袋、枕子、鈴口鞋、脚絣、前後包巾、白絹複包、絛包、枕袋、蓋包、小油單、柿油單、布臥單、綿被、淨巾三條、小淨瓶、浴巾、浴裙、函櫃小鏁。如茶器并其餘衣物，竝隨家豐儉。
前包內安僧衣，偏衫或夾襖背心，應係淨衣，前包之類。先用白絹複複訖，入包。包枕袋內安浴巾、浴裙。笠子內安聖像、經文、茶器之類。
裝包之法，當繫裙在偏衫之上。先上前包，次繫包枕，次打後包，次絡右肩，掛鉢於左腋下，鉢口向身。次絡左肩，掛鞋袋於右腋下，先插戒刀於右腋下。次插祠部筒於左腋下。次繫包絛。
戴笠之法，右手仰把笠緣，提起旋轉安頂上平戴為最。不得前仰後低，或左右傾側。下笠之法，亦當仰手旋轉下之。只用右手仰把笠緣，當右肩提之。
拄杖之法，有枝者為觸頭，無枝者為淨頭。行時淨頭在前，右手攜之。如下笠時，在左手內。路上逢人如略問訊，仰左手把拄杖，仰右手下笠，斂杖笠當胷。
離寺之法，與同袍敘別訖，於三門外簷下上笠。
入寺之法，於三門外簷下下笠。左手攜杖，仍垂杖頭，右手提笠當右肩。如遇同袍，斂笠近胸，表敬而已。如便掛搭，於僧堂前門南牀上，先仰安笠子，次以拄杖安牀當上。淨頭在北。先取淨缾、茶筒、枕頭安笠內，次解包絛，亦安笠內，以鞋袋安地上，鉢囊安笠上，解後包并包枕安牀上。次下前包，安笠內，或安後包單上。先取袈裟、坐具出，然後將枕子、包絛、包枕、前包都入後包內繫縛訖，將淨巾攜鞋袋洗足。具鞋韈，却以鞋袋盛草鞋安牀下，布巾淨手訖，搭袈裟，袖祠部詣堂司，相看掛搭了。如堂中有函櫃，即收行李安函櫃中鏁之。笠子、拄杖歸寮。如堂中無函櫃收行李，赴寮人事了，聽寮主、首座指授處所相看畢，掛鉢安被於僧堂內，茶筒、文字置寮中案上。
入門先問旦過所在，入寮解卸訖，具威儀到客位云：暫到相看。知客出，各觸禮三拜。暫到辭云：此際經過幸獲瞻對。知客辭云：川途跋涉到來不易。隨後知客皆詣寮迴禮。如看住持人，亦當詣寮迴禮。若欲掛搭，歇一兩日，詣堂司相看。
具威儀，袖祠部，於堂司相看。尋行者報維那云：新到相看。相見各觸禮三拜。喫茶罷，起身近前云：久嚮道風，此者特來依棲左右。且望慈悲。維那云：山門多幸特荷光臨。乃各人依戒臘次第呈祠部與維那。維那收訖。新到觸禮一拜云：此際多幸，深謝溫存。維那答一拜云：管待蕭疎，且希以道為念。不吃湯。維那送出堂司云：請上座歸堂掛搭。
新到於僧堂前門南頰而入，聖僧前立定，大展三拜，收坐具，從首座位巡堂一匝却，到聖僧前問訊，畢於前門內南頰牀下板頭第三位次第而坐。維那依戒臘上牀曆訖，令行者箱內托祠部，相隨入堂。新到起身牀前立，相問訊了，維那次第過祠部訖，於版頭面東南觸禮一拜，新到亦觸禮一拜。維那依戒臘次第掛搭，觸禮一拜。維那常占上手。掛搭訖，維那出，新到相送。維那云：請某上座於某上座於某寮抽解。問訊而別。
新到歸寮，尋寮主云：新到相看。見寮主各觸禮三拜。茶罷，參頭以下起身近前云：維那指揮令入上寮依棲左右。於是寮主看詳戒臘高低，指參頭以下一例就看讀牀按掛搭，各觸禮一拜。新到於聖像前次第立定，問訊訖，巡寮罷，乃尋寮中首座相看，各人觸禮三拜。取行李，咨問寮主、首座安排。
乃上堂頭看侍者云：新到禮拜和尚，相煩侍者咨報。侍者乃問：上座是入室弟子否？是法眷否？如不是入室并法眷，即一道相看。若是入室弟子，候新到人事罷方可相看。侍者乃先報堂頭云：若干人新到，若干人入室弟子，若干人法眷禮拜。然後引入。新到兩展三禮。如在上法眷，亦兩展三禮，所以還住持人公界之禮也。
入室弟子洎法眷卑行，竝大展九拜，或兩展三拜。
參頭曲躬近前云：久嚮和尚道價，此日獲奉尊顏，下情不任喜躍之至。退身依位。又一展云：某寒暄，伏惟和尚尊體起居萬福。入室弟子云：久違和尚慈誨，此日獲奉尊顏。法眷云久承和尚法蔭，此日獲奉尊顏，下情無任及寒暄同前。
茶湯罷，乃看侍者、庫司、首座、書記、藏主、知客云：此日多幸獲依棲。略敘寒暄。詢問久住。如浴主有煎點，即看浴主，及詢問法眷兄弟相看禮拜。
三日內常在寮中及僧堂內守待請喚茶湯，不得閒遊，免令尋覓。侵晨早起，恐請者喧眾。若欲起離，須守堂儀半月，并點入寮茶訖，或聖節上殿罷。臨行告白寮主并上下肩，方可前去。
如名德人入院掛搭，住持人并維那、知客同送入獨寮安下。次則維那送入，或從眾寮內遷出。或自監院、首座、藏主退下，於獨寮抽解。竝須於堂頭謝寮。或大展，或兩展三拜，或觸禮三拜。禮數隨宜。次謝維那，或問訊，或觸禮三拜。至起移日，却於方丈及維那處退寮。禮數隨宜同前。戶鈎魚鑰竝當面呈納維那，方可前去。
新到掛搭，如經本院曾作知事、頭首、化主，竝於前資寮抽解。諸方辨事，才德之人，并命服、師名者，竝於上寮安排。自兩人以上更不謝寮、退寮。結夏未終，堂儀未滿，實有急幹須白堂司請假，不得擅便前去，山門當有重罰。若請假遊山，若過半月，須呈祠部再守堂儀。
判憑式某院褐紫衣僧某，右某所有某年文帳，在某寺院供申。今執本名度牒、六念、戒牒共三本，全赴使衙呈驗，欲判公憑，往某處巡禮為地頭。伏乞某官特賜筆命施行。伏候台旨謹狀。年月日，具前位。某狀。
批憑式具位同前。右某伏為昨於某月某日、於某處起判公憑，往某處巡禮為地頭。今為氣疾發動，前去未得。恐違公憑程限，伏乞批鑿。未敢專擅，伏候裁旨。謹狀年月日，具前位。某狀。
粥飯坐位，須依戒臘資次。早晨開靜之後，齋時三下已前，先於食位就坐，候長版鳴，及打三下即起身下鉢，放鉢須當上肩。打木魚已後，竝不得入堂。入堂之法，前門入者，竝從南頰入。所以不從北頰入者，尊住持人也。於聖僧前問訊訖坐。
上牀之法，問訊鄰位，先以右手斂左邊衣袖腋下壓定，復以左手斂右邊衣袖略提，然後兩手提面前袈裟，次併以左手提之。即踏牀近裏而坐，然後棄鞋。先以右手托牀，次先縮左脚上牀。次收右脚舉身正坐，左脚壓右脚。敷袈裟蓋膝上，不得露內衣，亦不得垂衣坐牀緣。須退身一鉢許地，以明護淨。
監院、維那、直歲、侍者等在堂外上間，知客、浴主、炭頭、街坊、堂主等在堂外下間。鳴鼓三通，住持人赴堂，知事、頭首依位問訊。堂前鳴鐘，大眾同下牀。住持人入堂，問訊聖僧罷，與大眾問訊，然後就位，復問訊訖。住持人就座，大眾方可上牀。侍者、沙彌參隨住持人下堂外排立，候大眾坐，一時問訊，然後侍者入棹子問訊出。次後維那入堂，聖僧前問訊罷，燒香，就砧槌邊立。大眾展鉢。
如遇吉凶齋設，行香罷，跪爐次，槌一下云：今晨修設有疏，恭對雲堂代伸宣表。伏惟慈證。宣疏罷，云：上來文疏已具披宣，聖眼無私諒垂昭鑒，仰憑尊眾念。清淨法身等。下槌太疾即打著佛脚，下槌太漫則打著佛頭。如遇尋常填設，即白槌云仰惟三寶咸賜印知，更不歎佛也。
十聲佛罷，良久打槌一下，首座施食。
施食訖，行者喝食入。食遍，維那白槌一下，首座接食觀想訖，大眾方食。維那於聖僧帳後轉身，問訊首座，却歸本位，打槌一下。首座施財，庫頭或維那次第行襯。
展鉢之法，先問訊，解複帕，取鉢拭，疊令小，及匙筯袋當面近身橫放。次展淨巾蓋膝。開複帕，及疊三角向裏令齊整，一角垂牀緣。先以兩手開鉢單，覆右手把向身，單緣蓋鉢盂上，即仰左手取鉢安單上左邊，以兩手頭指拼取鐼子，從小次第展之，不得作聲。如坐位稍窄，只展三鉢。次開袋取匙筯，安橫於頭鐼之後。匙筯頭向上肩，鉢刷安下肩單外緣。刷柄向外，以待出生。
行食之法，當淨人自行，僧家不得自手取食。淨人行食，禮合低細，羹粥之類，不得污僧手及鉢盂緣。點杓三兩下，良久行之，曲身斂兩手當胷。粥飯多少，各隨僧意。
受食之法，兩手捧鉢，低手離鉢單，平鉢受之。應量而受，不得有餘。維那未白遍槌，不得擎鉢。先作供養，候聞遍槌，合掌揖食。次作五觀，然後出生。偈云。
吃食之法，擎鉢就口，不得將口就食。鉢盂外邊半已上名淨，半已下名觸。以頭指安鉢內，第二第三指傅鉢外，第四第五指不用。鐼子亦如之。取鉢、放鉢及拈匙箸，不得有聲。四分律云：正意受食，平鉢受羹飯，羹飯俱食，以次食，不得挑鉢中央食，無病不可得為己索羹飯，不得以飯覆羹更望得，不得視比座鉢中起嫌心，當繫鉢想食，不得大摶飯食，不得張口待飯食，不得含食語，不得摶飯擲口中，不得遺落飯食，不得頰飯食，不得嚼飯作聲，不得噏飯食，不得舌舐食，不得振手食，不得手把散飯食，不得汙手捉食器。已上律文，竝宜遵守。亦不得抓頭令風屑墮盂、鐼中。亦不得搖身捉膝，踞坐欠伸，及搐鼻作聲。如欲嚏噴，須當掩鼻；如欲挑牙，須當掩口。菜滓果核，安鐼、鉢後屏處，以避隣位之嫌。如隣位鉢中有餘食及果子，雖讓不得取食。及隣位有怕風之人，不得使扇。或有所須，默然指授，不得高聲呼取。食訖，鉢中餘物以鉢拭淨而食之。頭鉢受水，次第而洗，仍不得於頭鉢內洗鐼子。次第拭鉢、鐼令極乾，匙筯洗拭盛袋內。鉢水之餘，不得瀝牀下。棄鉢水真言曰：唵摩休羅細莎訶。頭鉢以下，以兩手大指拼安鉢內，仰左手把鉢；取安帕複中心，覆右手，把近身單緣蓋鉢盂上，兩手疊單安鉢口。次以向身帕角覆鉢上，又以垂牀緣帕角向身覆之，然後疊淨巾，兼匙筯袋、鉢刷在帕上，以鉢拭覆之。複鉢盂訖，聞下堂槌，念食訖偈。住持人出，起身掛鉢，令掛搭單齊整，蹲身踞牀坐，然後左手斂後裙衣、襯體覆牀緣，徐徐垂足而下，不得跨牀便下。如堂內大坐茶湯，入堂出堂、上牀下牀，竝如此式。
粥後放參，即住持人出堂，打放參鐘三下。如遇早參，更不打鐘。如為齋主，三下後陞堂，亦須打放參鐘。大坐茶湯罷，住持人聖僧前問訊出，即打下堂鐘三下。如監院、首座入堂煎點，送住持人出，却來堂內聖僧前上下間問訊罷，盞橐出，方打下堂鐘三下，大眾方可下牀。出堂威儀，竝如入堂之法。
院門特為茶湯，禮數慇重，受請之人不宜慢易。既受請已，須知先赴某處，次赴某處，後赴某處。聞鼓版聲，及時先到。明記坐位照牌，免致倉遑錯亂。
如赴堂頭茶湯，大眾集，侍者問訊請入，隨首座依位而立。住持人揖，乃收袈裟，安詳就座。棄鞋不得參差，收足不得令椅子作聲，正身端坐，不得背靠椅子。袈裟覆膝，坐具垂面前。儼然叉手，朝揖主人。常以偏衫覆衣袖及不得露腕。熱即叉手在外，寒即叉手在內。仍以右大指壓左衫袖，左第二指壓右衫袖。侍者問訊燒香，所以代住持人法事。常宜恭謹待之，安祥取盞槖，兩手當胸執之，不得放手近下，亦不得太高。若上下相看一樣齊等，則為大玅。
當頭特為之人，專看主人顧揖罷，然後揖上下間。喫茶不得吹茶，不得掉盞，不得呼呻作聲。取放盞槖，不得敲磕。如先放盞托者，盤後安之，以次挨排，不得錯亂。右手請茶藥擎之，候行遍，相揖罷，方喫。不得張口擲入，亦不得咬令作聲。
茶罷離位，安詳下足。問訊訖，隨大眾出。特為之人，須當略進前一兩步，問訊主人，以表謝茶之禮。行須威儀庠序，不得急行大步及拖鞋踏地作聲。主人若送，迴身問訊，致恭而退。然後次第赴庫下及諸寮茶湯。
如堂頭特為茶湯受而不赴，禮當退位。如令出院，盡法無民。住持人亦不宜對眾作色嗔怒。
或半月堂儀罷，或三日茶湯罷，各隨住持人建立。於入室前，相看侍者，咨問請話。侍者報訖，然後請入。參頭已下，面北立定，次第燒香畢，參頭出班，當面問訊，轉身禪椅西南角。問訊云：某等生死事大，無常迅速，伏望和尚慈悲，開示因緣。若堂頭聽許，參頭歸位，與大眾大展三拜。收坐具起，大眾轉身禪椅西邊，東面次第問訊而立。
請因緣訖，參頭已下，依舊位大展三拜，問訊出。却下就寮陳謝侍者，或各觸禮一拜，或只問訊而已。
如上軌則，各逐家風，須問侍者，依而行之。不得執見檐版，令主人怪怒。
或分廊，或分寮，或隔日，或排日，或早或晚，各逐住持人建立。入室時到，侍者令行者裝香，當面設拜席竟，咨稟住持人。如有指揮入室，則掛入室牌，或打鼓，或打版，或敲入室牌警集大眾。住持人坐，侍者方丈外東邊叉手立。如眾稍集，排立定，或一行面東，或兩行相對。侍者入方丈，當面問訊，轉身禪椅東邊香臺後，面南立。先問訊，左手上香，問訊訖，當面問訊，出於大眾前，問訊，請入室。
侍者歸寮，入室人略轉身問訊。大眾依次第叉手而進，不得攙前，令眾動念。於方丈門右邊入，先舉左足。當面問訊訖，轉身叉手，禪椅西南角問訊而立。又先問訊，然後吐露消息，不得語話多時，亦不得說世諦閑話，久滯大眾。吐露竟，問訊退，當面禮拜。面東轉身，叉手從左邊出，先舉左足，所以避後來之人，免有衝撞。
出方丈外，望住持人問訊乃去。至大眾前，又問訊而出。或作兩行入室，入門便分兩向，東西次第迭進。大眾入室竟，侍者入室，仍捲蓆而退。曉諭侍者，非緊急人客、要切事務，於入室時不得通報。仍令行者不得出聲說話，敲磕喧眾。
如遇公界上堂早參，粥罷不放參，天明開靜，首座率大眾坐堂。聞一通鼓，首座、大眾上法堂內，次第鴈行側立，近法座為上。首座、書記、藏主、知客、浴主於大眾前自為一班，次第而立。自餘頭首，依眾而已。如有退院長老，在首座上相去兩位，微側身，面南而立。第二通鼓，四知事赴參，次第而行，於法堂門內拜蓆，近南面法座而立，監院在東。童行聞第一通皷，於庫堂前排定，立候第二通皷，即隨知事赴參，問訊法座大眾，過東邊面西而立，以北為上。第三通皷，侍者報覆，住持人出，大眾普同問訊。
住持人陞座，於禪椅前立。先侍者問訊。次首座、大眾，轉身正望法座問訊，然後歸位。次知事近前問訊，與首座等對立，法座為上。然後沙彌、童行轉身法座前問訊訖，依位而立。知客引施主在知事上肩立。
以上主事、徒眾並鴈行立側聆，住持人下座，大眾普同問訊，首座已下巡堂。大眾立定，住持人入堂，次知事巡堂。如山門有茶，就位而坐，知事在門外。茶罷，住持人起，打下堂鐘。如不點茶，知事巡堂出，祇候住持人，問訊而退。或三下後陞堂，早晨依例放參，參後更不巡堂。
凡遇陞堂，除寮主、直堂外並赴，違者山門當有重罸，深宜迴避。如有他緣急切等事，本非怠慢，赴參稍遲，如住持人已陞座，更不須入；亦當迴避住持人，勿令見之。大眾赴參，不得戴帽子、頭袖。如問話人有可笑之事，不得喧堂大笑，及破顏微哂；當生慇重，肅聽玄音。
三八日，堂司行者，齋後稟覆住持人訖，然後掛牌。至時堂中、大殿、土地堂打疊灑掃，安排香火，鳴鐘集眾。大眾、知事集，住持人從土地堂、大殿、僧堂次第燒香，唯佛前三禮。住持、知事以下上間立，首座以下下間立，維那斂鐘念誦。
初三、十三、二十三念：皇風永扇，帝道遐昌；佛日增輝，法輪常轉。伽藍土地，護法安人；十方施主，增福增慧。為如上緣念清淨法身等云云。
初八、十八、二十八念白：大眾，如來大師入般涅槃，至今皇宋元符二年，已得二千四十七年；是日已過，命亦隨減，如少水魚，斯有何樂？眾等，當勤精進，如救頭燃，但念無常，慎勿放逸。伽藍土地，護法安人；十方施主，增福增慧。為如上緣，念清淨法身等云云。
念誦罷，住持人先入依位立，首座以下巡堂立，侍者隨大眾後巡堂，前門下間版頭空處立。知事末後，別作一班次第巡堂。沙彌不巡堂，在堂外面聖僧立，遇知事住持人出，躬身問訊。暫到隨大眾後巡堂，於後門內立，退院長老如掛搭者，在首座下一位立。如不掛搭者，依客位立。巡堂罷，大眾歸寮，問訊喫湯竟，卻入堂展單下帳。
五日陞堂，激揚宗旨；三八念誦，報答龍神；請益玄言，發明今古；小參家訓，綱紀叢林。
夫小參之法，初夜鐘鳴，寢堂設位，集知事、徒眾。賓主問酬，並同早參。提唱之外，上自知事、頭首，下至沙彌、童行，凡是眾中不如法度，事無大小並合箴規。
所謂山門主首，各自分司，無致亂倫，庶圖安靜。首座朝晚坐堂，早參及二時先赴。知事如無急幹，動眾自合齊來。各運己長，共興叢席。一時暫為賓主，終身便是師資。無恃功勤，潛生懈慢。乃至雲堂兄弟，直須道業精勤，晝夜諮詢，遞相彫琢。明識規矩，諳練叢林。
遊方行腳，自合裝包。達信馳書，方宜擔籠。作務應歸屏處，經宿不得浸衣。不得掉臂、搖身、跳行、蹲坐、扠腰、偃蹇、舞手、倡狂。行時先下腳跟，爾乃足趾布地。瞻視常宜尊重，目前不過一尋。往來者切忌穿堂，上下間不得行道。經呪唯宜默誦，數珠不可有聲。
晨參暮請之時，只得儼然叉手。偏衫下須著內衣，不宜露體。鈐口履鞋禮須穿韈，草履無妨低打腳絣，裙下無垂袴口。踞坐收足，常須按手蹇裳。叉手當胷，握右手在上。合掌問訊，斂指面相當。衩衣掛子，不合看經。涕唾便旋，豈宜向塔。睡則帶刀右脇，參時鴈立側聆。臥具衣服，常須齊整。非己單蓆，不得擅移。開單摺被，低細用心。背面上床，叢林齒笑。床上行立，禮度乖違。袈裟臨臥，淨巾疊襯。枕前無卸上衣，緩急提防賊盜。連床宴坐，不得背靠版頭。
廊廡經行，切忌高聲語笑。堂中聚話，夜後拖鞋，揭簾不垂後手，洗面桶杓喧轟，涕唾有聲，驚動清眾。褁作丸藥，戲玩多言。尊殿上倚靠欄干，浴室內公然裸露。不依本分，主管院門，走扇是非，妄生節目。送亡僧無追慘之懷，遇唱衣有餘直之意。論修行不稟尸羅，爭坐位方排戒臘。粥飰不曾稱意，唯談他處供須。茶湯受請不來，只怪主人無禮。受人寄附，並合衣盂；親近後生，侮慢尊德。遠別師僧父母，本圖問道參禪，若無佛法身心，何以超凡入聖？設有一知半解，不須鼻孔撩天；縱饒廣學多聞，正好腳跟著地。有底偎刀避箭，不肯荷負叢林，既非同死同生，可謂辜他先德。況是出家行腳，入眾參禪，粥飰茶湯，晨參暮請，語言事業，動止威儀，應系眾中規矩，並當委曲提撕；若其緘口無言，迤邐玄綱墜地。後進如蒙法藥，應當刻骨銘肌。斂片善以無遺，剔纖瑕而必去。小參之設，意在斯焉。
行腳人欲就處所結夏，須於半月前掛搭，所貴茶湯人事，不至倉卒。四月十四日齋後，掛念誦牌。至晚，知事豫備香花法事，於土地前集眾念誦。知事預令行者祗候，纔聞略聲法事即使打鼓。堂司預設戒臘牌，香花供養，次第巡堂就位坐，知事一人行法事。念誦已前先寫牓，呈首座請之。
十五日粥前，知事、頭首、小師、法眷，先來方丈內人事。如住持人隔宿免人事，更不須上方丈也。陞堂罷，知事近前兩展三禮。次首座、大眾，於住持人前兩展三禮。是時小師、侍者、卑行、法眷、沙彌在一邊立，未得與大眾雷同人事。大眾禮畢，知事先歸庫堂主位立。首座領大眾、庫司人事，觸禮三拜。。次首座到僧堂前面南向，大眾面北，各觸禮三拜，依戒臘巡堂立定。知事入堂，聖僧前大展禮三拜起，於首座前觸禮三拜，大眾答拜，巡堂出。住持人入堂燒香，大展三拜起，於首座觸禮、答拜，巡堂同前。
住持人出堂，首座已下對禮三拜云：此際幸同安居，恐三業不善，且望慈悲。首座已下歸寮，如系眾寮，寮主、首座已下各觸禮三拜，致語同堂中之法。住持人從庫堂起巡寮，次第大眾相隨，送至方丈，大眾乃退。然後眾僧各行，隨意人事。
堂頭、庫司、首座，次第就堂煎點，然後堂頭特為知事、頭首，請首座、大眾相伴。次日庫司特為書記、頭首已下，請首座、大眾相伴。然後首座就寮，特為知事、頭首，請眾相伴。自餘維那已下，諸頭首、退院長老、立僧首座，特為知事、頭首，就本寮煎點。
七月十四日晚，念誦煎湯，來日陞堂。人事、巡寮、煎點，並同結夏之儀。唯牓、狀詞語不同而已。庫司湯牓。土地堂念誦知事等謝詞。住持人謝詞。堂中首座已下，寮中寮主已下謝詞。知事頭首告云：眾中兄弟行脚，須候茶湯罷，方可隨意。
節前一日，堂頭有免人事頌，貼僧堂前。至晚，堂內庫司點湯，堂頭就僧堂煎點。次日方丈內，特為知事、頭首，請大眾相伴。次日，知事就庫司，特為首座已下煎點。首座、維那以次煎點，各就本寮特為。
堂上掛巡寮牌，寮中寮主、首座設坐位、香華，或茶或湯祗候。住持人近，鳴版集眾，於寮外次第向寮門排立問訊。參隨住持人入寮，寮主燒香罷，大眾問訊，或茶或湯。住持人說事訖，臨起，寮主近前，展坐具陳謝。如不受禮，大眾問訊，相送出寮。
近上尊宿入院，預先集眾，門首相迎。大眾同上法堂，住持、知事、大眾次第人事訖，送歸客位，卻上看住持人；如不入客位，即便看主人。主人相伴巡寮，卻回方丈，吃湯而散，然後主人就客位陳謝。如非法屬，賓主皆用門狀。當日晚參，次日昇堂，置食特為。
如平交已下，即臨事看詳。
接官之法。知事在三門外，首座已下在三門內，從外為上。
送官之法，首座、大眾從內為上，並須齊整，不得參差。如接送官員，住持人在法堂上。
知事，謂監院、維那、典座、直歲。先請知事、頭首、前資勤舊喫茶。茶罷，住持人咨聞：某知事告退，煩大眾同議，不知何人可充某知事？顧問再三。大眾無語，和尚即云：欲請某人充某知事，眾意如何？眾允，即令侍者請某人及某人相知，并以次當請之人。再點茶罷，住持人起立云：某知事告退，不可闕人，欲請某人首座充某知事，且望大眾同共禮請。幸希不阻，且以佛法為念。請訖，兩展三禮。眾知事等賀住持人，兩展三禮。次與新知事遞相賀謝，各觸禮三拜。轉椅子當面喫湯。
告眾鳴鐘集眾入堂立定。維那聖僧前燒香，乃密稟住持人，巡堂一匝問訊罷，打槌一下云：白大眾！前某知事告退，此務不可闕人。適奉堂頭和尚慈旨，令請某上座充某知事。謹白。再打槌一下。乃知事、頭首、前資勤舊同共近前勸請。受訖，兩展三禮。時維那打槌一下云：今已請得某人充某知事訖。謹白。又打槌一下。知客引於聖僧前大展三禮，收坐具，於首座前觸禮三拜。大眾答拜。知客引巡堂出。維那白云：請大眾送知事入庫堂。如請維那，即知客白云：請大眾送維那入堂司。住持已下送至庫堂或堂司。住持人依主位立，新知事於住持人前兩展三拜，送住持人出。次歸位，與同事人觸禮三拜。次與首座、大眾觸禮三拜，送大眾出庫司或堂司。行者以箱複收衣被，歸本處安排。知客引巡寮。先到堂頭照位喫湯，勤舊相伴。次第巡寮竟，住持、知事、頭首同共新舊知事交割錢帛、所記文簿等，或當日或來日，點茶煎湯而退。
次日庫司特為置食。
次日住持人堂中特為新舊知事煎點。茶牓貼堂外上間。新監院候堂頭、首座等茶湯罷，入堂與首座、大眾煎點。齋前具箱複托茶牓呈首座，或觸禮三拜，或只問訊而退。茶牓即令行者貼堂外下間，及令行者請諸寮頭首。乃就堂頭禮請住持人，兩展三拜，自請同事、入堂伴眾。次日庫堂內特為交代知事、頭首，請首座、大眾相伴，然後知事、首座、頭首次第特為新舊知事煎點。如副院、典座、直歲即就庫堂，維那就堂司，特為同事交代煎點。
文林郎寧國軍節度推官　吳時　挍勘。
朝奉大夫權知邵武軍主管勸農公事　周玭　再挍正。
朝請大夫新知郴州主管學事兼管內勸農營田事借紫金魚袋　虞翔　刊行。
監院一職，總領院門諸事，如官中應副，及參辭謝賀，僧集行香，相看施主吉凶慶弔，借貸往還，院門歲計，錢糓有無，與收出入。準備逐年受用齋料、米麥等，及時収買，并造醬醋，須依時節，及打油變磨等亦當經心。眾僧齋粥，常運勝心。管待四來，不宜輕易。如冬齋、年齋、解夏齋、結夏齋、炙茄會，如上齋會，若監院有力，自合營辦，如力所不及，即請人勾當。如院門小事及尋常事例，即一面處置，如事體稍大及體面生剏，即知事頭首同共商量，然後稟住持人行之。
自住持人已下，如有不合規矩，不順人情大小諸事，並合宛轉開陳，不得緘默不言，亦不得言語麤暴。訓誨童行之法，宜以方便預先處置，不得妄行鞭捶。設有懲戒，當庫堂對眾行遣，不過十數下而已，不虞之事，不可不慎。如發遣行者出院，須十分有過，責伏罪狀，稟住持人遺之，更不須決也。如違之不當，防避官中問難。如請街坊化主、莊主、炭頭，醬頭、粥頭街坊，般若頭、華嚴頭、浴頭、水頭、園頭、磨頭、燈頭之類，應係助益常住，頭首須當及時稟住持人請之，不可怠慢遲延。施主入院，安排客位如法迎待。如作大齋會，預前與諸知事頭首商量，免致臨時闕事。
監院之體，當尊賢容眾，上和下睦，安存同事，大眾常得歡心。不得倚恃權勢，輕邈大眾，亦不得任意行事，令眾不安。非疾病、官客並當赴堂，所貴二時行益，行者齊整。如庫司財用闕乏，自當竭力運謀，不宜干紊主人及舉似大眾。如同事之人有才有德，應推揚讚歎。如有職事不前及梵行可疑，當屏處密喻，使激昂自新，令法久住。如有大故作過，有害院門，亦宜箸白住持人知。自餘色容眾事，坐視成功而已。
梵語維那，此云悅眾，出僧中事並主之。眾中新到掛搭，禮須勤重。諸方辨事及名德人，別選上寮安排。退院長老須依住持帖，及開堂疏內資次，於堂內三版頭安排齋粥座位。如諸方名德亦依同類戒臘，於三版頭次位安排。堂中冬夏替換氈蓆及凉簾暖簾，掛帳下帳，開鑪閉鑪，結夏戒牌，須預前打疊處置。堂內香燈洒掃堂前，供器客前，並常提舉聖僧侍者。堂司並供頭行者備辨寮舍門戶牕牖，按位牀帳，動用什物常須照管整齊，如有闕少，聞庫司及直歲添換。延壽堂病僧粥飯、床帳、使令行者之類，並常與堂主同共照管，無令病人失所。
院中諸小頭首如堂頭侍者、聖僧侍者、延壽堂主、爐頭，眾寮寮主、首座，閣主、殿主，並維那所請。如殿閣內錢物浩汗，即堂頭請之，如犯規矩，大者稟堂頭令出眾，小者但令移寮。如有喧爭，且盡禮和會，如兩爭人不伏，然後依規矩行遣。如眾中遺失，被主堅要搜撿，即白眾搜寮。如搜撿不見，則被主出眾或移寮。如失物不多，即和會被主令休，免致喧眾及鈍滯叢林。
聖僧錢只宜買置香燈供具，不得別處使用。如開筒取錢，入堂司收掌，即同聖僧侍者上簿支破。如係大僧帳，須候官中指揮告報，然後出榜曉示，取脚色驗祠部，依自來體例，收供帳錢物。如繳判公憑，雖係庫司一面行遣。若經由維那司事更詳審允當。掛搭僧人，祠部公憑並須相驗真偽，不得鹵莽。
如僧病申官及津送亡僧，估唱衣物，繳納亡僧度牒，或紫衣師號文牒等，並維那專切管勾，報庫司申官。繳納公憑及亡僧度牒不得過官中條限。讀疏白槌並須詳審，令施主生善。
新到茶湯特為，不得闕禮，及將新到戒臘報侍者、知事、頭首，及掛搭本寮，貴知戒臘次第。應令眾寮各造入寮牌、臘次牌各一面，逐時抽添，所貴煎點坐位及寮主先後各無差悞。
動眾普請，除寮主、直堂並須齊赴，住持人除疾病、官客輙不赴者，侍者出眾。
典座之職，主大眾齋粥，須運道心，隨時改變，令大眾受用安樂。亦不得枉費常住齋料，及點撿廚中，不得亂有拋撒。選揀局次行者，能者當之。行令不得太嚴，嚴則擾眾；不宜太緩，緩則失職。造食之時，須親自照管，自然精潔。如打物料並齋粥味數，並預先與庫司、知事商量。如醬、醋、淹藏收菜之類，並是典座專管，不得失時。常切提舉，火燭依時。俵散同利，務要均平。如合系監院、直歲、庫主所管，同共商量即可，並不須侵權亂職。
廚中灶釜什物，如故舊損壞，則逐施抽換添補。教訓行者，務循規矩。如堂中行益，諸寮供過，並須種種教詔令其通曉。及見師僧，須問訊側立。擇靈利行者，準備堂頭、知事、頭首等處供過。常覺察諸寮行者，慮有頑鈍，供過不前。如知事、頭首再留行者，即當權宜隨順，不須堅要輪撥。典座系廚中吃粥飯，所食不得異眾。二時食辨，先望僧堂焚香禮拜訖，然後發食。
直歲之職，凡係院中作務，並主之。所為院門修造寮舍門窻牆壁，動用什物逐時修換嚴飾，及提舉碾磨、田園、莊舍、油坊、後槽、鞍馬、舡車，掃洒、栽種、巡護山林、防警賊盜、差遣人工、輪撥莊客、並宜公心勤力、知時別宜。如有大修造、大作務，並稟住持人矩劃，及與同事商議，不得專用己見。
執事一年外，夜間入方丈告退，觸禮三拜而出。來晨粥上，維那白徧槌罷，乃從後門入，先打槌一下云：比丘某甲白大眾：昨奉堂頭和尚慈旨，令入庫司充某知事勾當。今來心力勞倦，告眾歸堂。謹白。又打槌一下。於聖僧後轉身來住持人前，兩展三禮。住持人先令轉食棹子答拜。次於聖僧前大展三拜，巡堂出堂外，與同事觸禮三拜。
請新知事罷，住持人、知事、首座等送入堂內掛搭，於住持人前觸禮三拜，伴送入寮。於住持人前兩展三禮，先送出門，次與大眾問訊而散。與新知事巡寮、茶湯特為罷，却與新交代、舊同事就本寮特為煎點。
頭首者，謂首座、書記、藏主、知客、浴主。竝同已前和會知事之法，受禮作賀，一一如之。請同座僧眾伴送入寮，住持人前兩展三禮，送出，與僧眾觸禮三拜。知客引巡寮，如知事巡寮之法。三日茶湯置食特為。
如請首座，堂頭和尚就堂煎點。
次日首座却為書記、大眾，就堂煎點。
書記、藏主、浴主、水頭、街坊、炭頭，凡係堂頭所請之人，竝就本寮煎點。堂頭侍者、聖僧侍者、殿主、堂主、淨頭、爐頭之類，竝係維那所請，院門三日茶湯特為。藏下殿主、街坊表白，竝係藏主所請，院中茶湯特為同前。
首座之職，表儀眾僧，舉正非法。堂中座位衣單，掛鉢展鉢，喫粥喫飰，或茶或湯，皆須低細齊整。凡是堂中一切不如法事，於粥前以輭語曰眾，言須簡當。
首座喫食，不得太急，須當款曲相伴眾僧，不得先了拱手視眾，令眾怱遽。
如粥飰造作不如法，或行益緊慢不調，竝合首座點撿，說與主事人。所貴堂眾安樂。
放參前首座入堂，聖僧前燒香罷，就位坐。堂司行者報諸寮云：首座坐堂。大眾入堂，依單位相向而坐。堂司行者先稟堂頭，掛放參牌，然後堂前上簾。行者於首座前問訊，低聲云：和尚放參。復於聖僧前躬身正立，喝放參，然後打放參鐘。展單下帳罷，歸寮問訊，喫湯隨意。如遇念誦，歸寮問訊喫湯罷，然後入堂，展單下帳。
昏鐘下窻簾，明即捲之。堂中大眾未開靜前，不得令捲單疊被上帳，恐喧大眾。粥後開靜已去，晚間放參已前，竝不得展單盖被而睡。早晨長版，齋時三下，方可下鉢。入堂時、念佛時，竝不得覆頂。遍槌罷，首座揖食罷，然後作觀。作觀罷，安詳出生。候首座喫食，大眾方食。食訖掛鉢，乃至下床，竝須詳緩，不得麤躁。
已上竝是首座撿舉指示。
書狀之職，主執山門書疏，應須字體真楷，言語整齊，封角如法，及識尊卑觸淨，僧俗所宜。如與官員書信，尤不得妄發。每年化主書疏，預先安排，即時應副，子細點拾，恐封角差賺，及漏落施主明䘖。如寫常住書信，即用常住紙筆。如寫堂頭書信，即用堂頭紙筆。如發自己書信，不宜侵用。輕塵積嶽，宜深戒之。
新到茶湯特為，禮不可闕。院門大牓、齋會疏文，並宜精心製撰，如法書寫。古今書啟、疏詞文字，應須遍覧，以益多聞。若語言典重，式度如法，千里眉目，一眾光彩。然不得一向事持筆硯，輕侮同袍，不將佛法為事。禪月、齊己，止號詩僧；賈島、慧休，流離俗䆠。豈出家之本意也？
藏主掌握金文，嚴設幾案。準備茶湯、油火、香燭，選請殿主、街坊表白，供贍本寮及看經大眾。
請案之法，先白看經堂首座，借問有無案位，欲來依棲，如有案位，即相看藏主白之。茶罷，藏主引至經堂案位前，各觸禮一拜。送藏主出，聖像前大展三拜，起，觸禮首座一拜，巡堂一匝，相看殿主。乞依時會經，並無拜禮。
早晨大眾起，晚間放參前，殿主鳴鐘會經，交點出納。會經僧應於藏內燒香禮拜，殷重捧經，路中不得與人語笑，案上不得堆經，安置筆硯雜物及禪策文字。點燈、上油、退燈，並宜躬親，欵曲𠇓細，恐毀汙聖教。
堂中不得接待賓客，有人相訪，默揖歸寮。亦不得於看經窻外與人說話。恐喧大眾。
如雲霧陰濕，或拭手未乾，或於火上，或在日下，並非看經所宜。
還卷之法，緊則損經，慢前不齊。不得以身倚案壓經，不得口啣經帶。
開函之法，兩手捉上蓋，左仰右俯，交手取之。輕放案上，不令有聲。
蓋函之法，右仰左俯，交手合之，亦須𠇓細。
開經、折帶、還卷、繫絛，各有儀式，請問堂中看經首座，及慣熟之人。
經案邊並不得解系衣服，把針、捫虱。
如不識字，先撿篇韻。猶有疑者，方可借問。問字若繁，有妨看轉。
如暫離案，並須蓋覆。亦不得將袈裟疊安經上。看經時端身正坐，不得出聲，及動唇口，並緣他事。
如夜間開靜退燈，即時隨眾歸堂，不得留燈違眾，令首座動念。
如晚間移下燈板，上油訖，卻有事故不及赴堂看經，則轉託鄰案移下燈板。如欲退案，亦先白看經堂首座及藏主。還經入藏，方可如意。
已上所說，並當藏主曉諭眾人，若不如法，方便開示。所有支收文曆，並須開坐分明，只係堂頭簽押。
官員、檀越、尊宿、僧官，及諸方名德之人入院相看，先令行者告報堂頭，然後知客引上，並照管人客，安下去處。如尋常人客，只就客位茶湯。欲往堂頭、庫下，及諸寮相看，只令行者相引。
旦過寮內床帳、動用常須齊整。師僧旦過，且在溫存。檀越齋設、相看、行香，並係知客引領。
賓客相看並須恭謹，不得妄談無益之事，常須如實讚歎主人、知事、頭首，並大眾美事，令人生善。家醜不得外揚。
庫頭之職，主執常住錢糓出入歲計之事。所得錢物，即時上曆收管，支破分明。齋料米麥，常知多少，有無及時舉覺收買。十日一次計曆，先同知事簽押；一月一次通計，住持人已下同簽。
金銀之物，不宜謾藏，見錢常知數目，不得衷私借貸與人。如主人並同事非理支用，即須堅執不得順情。常住之財，一毫已上並是十方眾僧有分之物，豈可私心專輙自用。如非院門供給檀越及有力護法官員，並不宜將常住之物自行人事。如有借貸米麥錢物，除主人及同事自辨衣缽外，常住之物不可妄動。當庫行者須有心力，解計筭，守己清廉。言行真的，眾所推伏，方可委付。
如山野寺院，城市稍遠，眾僧所用，及藥、蜜、茶、紙之類，亦宜準備。僧行回買，常存道念，不可憚煩。病僧合用供給之物，不得闕少。如遇打給，即時應副。如倉廩疎漏、雀鼠侵耗、米麥蒸潤，常住物色頓放守護。若不如法，並係庫頭照管，白同事人處置。
設浴前一日，刷浴燒湯。至日齋前，掛開浴或淋汗、或淨髮牌。鋪設諸聖浴位及淨巾、香花、燈燭等，竝眾僧風藥、茶器。齋後打版，同施主入堂內，燒香禮拜，請聖入浴。良久打疊鳴皷請眾。前兩會眾僧入浴，後一會行者入浴，末後住持、知事人入浴。浴室內打版之法，一湯，二水，三滿。
入浴之法，老宿上堂，後生下堂，各具淨巾、浴具。不得裸露無慚，高聲語笑，敲磕桶杓，涕唾污穢，洗浣衣物，火焙烘虱，及赤脚趨浴，觸污淨道竝眾僧浴水。常須回互尊長，不得唐突。如有違法，亦須浴主輭語開喻，不得作色忤眾。切宜依時設浴，供給寮眾，不可闕事。遇開浴日，守待打併、火燭了當，竝刷浴室令淨，方可隨意歇息。文曆只係堂頭簽押。
街坊、水頭、炭頭、華嚴頭粥街坊、米麥街坊、菜街坊、醬街坊、水頭、炭頭、燈頭、華嚴頭、般若頭、經頭、彌陀頭，竝是外勸檀越，增長福田；內助禪林，資持道果。若非契聖運心，何以普酬眾望？
磨頭、園頭、莊主、廨院主磨頭之職，漏篩欲細，所以去瓦礫也；塵篩欲麤，所以去塵坌也。漏篩須用扇車，塵篩須打三百。新麥不須淘洗，煞麥宜淘，二斗拌八斗以陰之，九月淘三斗，每月增一斗，至十二月淘六斗。正月淘五斗，每月減一斗，至四月淘二斗。淹拌一宿，令不乾不濕，此其大法也。故諺云：麤塵細漏。
按四季淘麥，然更看麥之乾濕，增減淘陰。麥乾或濕，取麵稍難。第一第二，若不細磨，麵亦難得。第一第二是蒸作麵，第三是濕麵，第四第五是洗麵。羅須轉開，不宜脚蹴，磨用布裙，庶免塵污。磨邊不宜積糞，常令纏道乾平。兩次餵飼頭口水艸，無令失時。夏月日長多渴，更增一次飲之。套項常令平正，拽細宜在整齊。照管綰絆，隄防磨摖。病患者及早醫治，羸困者即容歇息。行者人工之類，懃懃策發道心。
園頭之職，糞地築畦，布種生芽，澆水耘草，竝須及時，應當審問諳練慣熟之人。相度天時地利，常令蔬菜相續存留，好者供眾，有餘方可出賣。逐時修換家事，常與典座圓融。大略言之，初春種萵苣、蔓菁、莙薘，寒食前茄子、瓠子、黃瓜、決明、葵菜、蘭香，五月半種蘿蔔，六月半種秋黃瓜，七月半種薹子、菠薐。
莊主之職，主官二稅，耕種鋤耨，收刈持梢，栽接窠木，泥築垣墻，收般糞土，須及時躬親部領。守護地邊，明立界至；飲飼頭口，省减鞭打；安停客戶，選擇良家；針線婦人，常居顯處；錢穀文曆，收破分明；酒肉蔥薤，無使入門；展散投託，不須應副；行者人工，方便駈策；南鄰北里，善巧調和；閑雜之人，慎無延納；師僧旦過，恭謹承迎。無以常住錢物，抄注諸方僧供。忽若牛驢歿故，竝須掘地深埋。早持皮角輸官，無使公司怪問。如有踐踏田苗，侵犯禾稼，但可叮嚀指約，不得捶罵申官。秋成場戶主客抽分計結，文曆分明，更與多方饒借。如有創造飜修，預白院門知事。
廨院主之職，主院門收糴，買賣僧行宿食，探報郡縣官員，交替應報公家文字。或收蔟院門供施財利，或迎待遠方施主。
堂主須請寬心耐事、道念周旋、安養病僧、善知因果之人。堂中所用柴炭米麫、油鹽醬菜、茶湯藥餌、薑棗烏梅、什物家事，皆係堂主緣化。如其無力，唯米麫油炭，就常住打給。如病僧入堂將息，令行者打疊床位，如法安排。煎煑湯藥，供過粥飯，逐時問訊，務令適意。如病人苦惱，多生嗔怒，粥飯湯藥動不如意，及呻吟叫喚，屎尿狼籍，並須憫念看承，不得心生厭賤。如欲沽酒下藥，及以浸藥為名食啖魚肉葱薤，貴圖補益，是時，堂主當於禁戒因果善言開諭，令堅正念，勿縱邪心。嚴戒供過行者、剪剃針線之人，不得潛隱藏帶酒肉入堂。病僧若可擔擎，及稍進粥飯，勸令持齋，不宜輕毀禁戒。堂中鍋釜不得令人練帛，有妨病僧使用。非係堂中將息之人，不得延客粥飯。病僧如稍困重，報堂司抄劄，遷重病閣。八福田中看病最為第一。況出家之人雲遊萍寄，一有疾病誰為哀憐？唯藉同袍慈悲安養，誠為重任，豈可輕心？
淨頭之職。五更上燈，日出收茆籌，淨布浸之。次刷洗茆槽，併疊掃地，添換茆籌、淨巾，並灰土、皂角，打當水廨。齋後洗濯籌布，晚後燒湯上油，常令湯水相續，無使大眾動念。淨頭者，行人之所甚難，當人之所甚惡，可謂無罪不滅，無罪不愈，無福不生。同袍拱手上廁，寧無慚愧之心？
殿主、閣主、塔主、羅漢堂主、水陸堂主、真堂主、鐘頭，拂拭塵埃，列正供具，以時洒掃，莊飾香燈，參後展蓆，以待眾人瞻禮。
付法傳說：罽賓吒王死作千頭魚，常為劒輪斫首，痛不可言，每聞鐘聲，則劒輪不下。晨昏扣鐘，無非佛事。
聖僧侍者、爐頭、直堂聖僧侍者，供過齋粥茶湯、香火燈燭，及與堂司行者洒掃堂中，拂拭函櫃，打疊几案，列正供具。齋時供養罷，收聖僧襯錢入筒。二時打下堂槌。如聖僧所得衣物施利，除袈裟、儭錢同維那收掌支破外，自餘巾帕、針線、茶藥、看經錢、結緣等物，竝係聖僧侍者所得。
爐頭雖維那所請，亦係炭頭和會選舉。十月一開爐，二月一閉爐。放參前裝爐，粥前添炭。相度寒暖，臨時添减。如天暖炭多，則枉用信施；如天寒炭少，則大眾冷落。掃帚拂拭，常令嚴淨。兄弟圍爐，遞相迴避。不得畵灰撥火，敲火筯作聲，聚頭閑話，擅便取火熨焙等用。
如直堂之法，從上間第二座被位為頭，次第輪轉，終而復始，主看守堂中眾僧被位、衣鉢。早晨長板時，大眾集時，將直堂牌，於當日上座前問訊云：上座今日直堂。交牌訖，問訊歸位。
直堂人常在堂中，於上下間照管。如有所幹，須請熟分兄弟暫時看守。竝不得赴陞堂及延壽堂，竝外請念誦、諸處茶湯。如全眾出入，除維那指揮鏁堂，竝不得擅離所守。至放參後，方可隨意。如堂中去失，係是放參已前，方是直堂人任責。欲開函櫃或抽衣被，竝先白直堂人知。如不先報，即當審問。開靜已前，放參已後，眾中兄弟竝不得開函櫃及抽取衣被，如送入衣被則不妨。如有所犯，即鄰位及眾人呵止。不得規避直堂預遷被位，令堂眾動念。
寮主依入寮先後輪請，或當一月，或當半月，或十日，各逐所在。主看守眾僧衣鉢。本寮什物動用，竝具文帳，上下交割。掛搭新到，茶湯特為，竝新舊交代，遞相煎點。裝爐打炭，添湯貯水，洒掃併淨，打疊拂拭，恭勤不倦，奉事清眾。寮中如有不如法事，輭語陳白，不得指揮呵責，令眾動念。寮中什物有闕，因住持人巡寮借問，方便白知，亦不得妄有陳請。供眾湯缾，兄弟不得洗衣炮虱。買賣閑雜之人，竝不得放入寮內，防有去失。
寮中首座，當請久住宿德、諳練事體之人，同寮主於寮中止宿，看守眾僧衣鉢，竝特為新到。如兄弟喧噪，同寮主和勸。未開靜已前，不得容兄弟入寮。放參已後，不得入籠閤，竝擅便開籠。如有急事，或取湯藥，或暴寒取衣，竝白首座或寮主知，然後開籠。非維那所請，不得令於寮中止宿。
如請侍者，須色力少壯，辭令分明，梵行清修，心機轉旋，自然堂頭諸事，一切現成。煎點茶湯，各依時節；往來賓客，咸得歡心。由是尊宿，安然傳道。雖係維那所請，亦須方丈選擇。
外侍者如遇大座煎點，預先稟白，然後出牓。請客、排位、燒香，禮數威儀，竝須如法。賓客相看，須知緊慢，或即時報覆，或欵曲咨聞。或人下書，引見主人，竝報書司回答。或新到相看，茶湯特為，請話入室，念誦放參及結夏臘次牌，竝外侍者主之。
內侍者收掌堂頭衣鉢，支收文曆，竝方丈內公用物色。主管茶湯紙筆，冬夏衣物，常令準備齊整，不得闕事。如有闕少，預先咨白。欲估倡堂頭衣物，即與維那同之。
內外侍者，雖分司列職，常須和同，供給茶湯，勿分彼此。如夜間珍重，粥前問訊，即當稟問來日或今日有煎點、茶湯及處置之事。職分之外，竝不得言知事、頭首及眾中長短之事。住持人語言，亦不得眾中宣說。請客辦事，當以奉師供眾為心，不得辭憚辛苦及見主人之過退有後言，亦不得學住持人可否諸方，抑揚大眾。但念恭勤侍奉，贊助叢林，百事小心，無動主人之念。
或侍者寮具州縣名目，出膀召請發心，或知事頭首和會。禮請之儀並同頭首。
入寮訖，打疊書疏、茶湯、藥、施主所託收買之物，並宜子細用心。特為交代煎點，詢問去年事例。合係堂頭親書，或書內簡尺，及時勾副請領。如將帶係稅之物，自合分明印稅。人力行者須選慣熟及小心之人。所有常住供利須自收掌，不得全倚人力行者，防有異心。如有尊宿書信，呈達訖，然後作禮。若見尊官，門狀並院門書信一時通呈。
看謁施主，預先點檢門狀、關牒、書信，恐有差悞，及備茶湯人事之物，低心耐煩善言化導。如問山門事體，並須如實祇對，不得妄有誇託，及不得倚託官員威勢，亦不得所管事外妄生節目，恐滯歸期，有妨交代。既係院門津遣，代眾持鉢，當盡心竭力，增益遞年目錄。除有病將息，方可暫閑。不得遊山，結夏，縱饒於事無妨，自是不成專注。候化緣事畢，納疏歸眾，方可隨意。施主名衘不得鹵莽漏落，所抄錢物並須收納分明。堂頭乳藥，及知事、頭首人事之物，並依常年及眾人事例，不宜分外曲取人情。若實出自施主願心，即無所害。既離禪宇，遍詣檀門，俗士侵尋，漸成汩沒。常念早歸辨道，不宜在外因循，財色之間，甚宜照顧。
院門餞送化主之法。伺候化主起發有日。前一日，常住特為茶湯置食。至日，住持人陞座餞送，兼以偈頌激發道心，送至門首，頭首相伴，茶湯相別。
化主歸院，略行人事。款曲打疊施利竟，乃封角小疏、目錄、脚頭簿，並具納施利狀一本、乳藥狀一本，安箱複內，報知事納疏。
先將施利陳法堂上，堂司報眾，當面安椅子，傍安香臺，打皷眾集。住持人於椅前立，侍者燒香，大眾只依位問訊。知客近前，當面問訊云：某路化主某人納疏。乃引化主至住持人前問訊，立。知客於箱內取施利狀與化主，化主呈上住持人。住持人香上薰顯，付侍者。化主近前當面問訊，立。知客又於箱內取乳藥狀與化主，化主呈上住持人。住持人更不薰顯，即付侍者，化主禮謝住持人兩展三拜。次知事禮賀住持人。次，首座、大眾與知事相賀，各觸禮三拜。禮畢，住持人歸方丈，首座、大眾已下歸堂位。
知客引化主聖僧前大展三拜，起，於首座前觸禮三拜。首座已下答拜。知客引巡堂出。次上堂頭大展九拜。
照位喫湯，並請新舊化主或前資勤舊相伴，不過十數位而已。知客次第巡寮。更不掛搭，維那送入寮。
應係堂頭所請諸頭首，一年外先方便求退，然後於粥前詣方丈咨聞，觸禮三拜而退。
如堂司所請諸頭首等，即不拘時節，於維那處解罷。藏下頭首，即於藏主處解罷。六頭首告退，方丈茶湯，同維那、知客等伴送入寮。兩展三拜，送主人出。餘但問訊而已。
以次頭首，合入前資寮抽解。只維那請喫茶湯，相送入寮，三日茶湯特為置食。唯寮主、寮首座無茶湯特為。
侍者夜參或粥前，稟覆堂頭：來日或齋後，合為某人特為煎點。齋前，提舉行者準備湯缾、盞橐、茶盤、香花、坐位、茶藥、照牌、煞茶。諸事已辨，子細請客。於所請客躬身問訊，云：堂頭齋後特為某人點茶，聞皷聲請赴。問訊而退。禮須矜莊，不得與人戲笑。
齋罷，侍者先上方丈，照管香爐位次。如湯缾袞盞橐辨，行者齊布茶訖，報覆住持人，然後打茶皷。眾客集，侍者揖入。首座已下，次第進前，依照位立。候一時齋足，請住持人出。或住持人先出椅前立，祗候大眾，侍者揖客而進亦可。賓主立定，侍者於筵外東南角立，略近前問訊揖客坐。
良久燒香。燒香之法，於香臺東望住持人問訊，然後開合上香。更不問訊，但整坐具，叉手行詣特為人前問訊，轉身叉手依位立。次請先喫茶，次問訊勸茶，次燒香再請，次藥遍請喫藥，次又請先喫茶，次又問訊勸茶。茶罷，略近前問訊，收盞橐。次問訊離位。
或本州太守、本路監司、本縣知縣。侍者燒香訖，住持人起云：欲獻麤茶，取某官指揮。如其允許，方可點茶。如蒙歎賞，住持人但云：麤茶聊以表專。不合輕觸。
諸官入院，茶湯飲食竝當一等迎待。若非借問佛法，不得特地祗對。或官客相看，只一次燒香，侍者唯問訊住持而已。禮須一茶一湯。若住持人索喚別點茶湯，更不燒香。
堂頭非泛請僧喫茶，臨時旋請，侍者仍令行者安排坐位、香火、茶藥訖，仍請之。賓主就坐，侍者正面問訊燒香，退身普同問訊。如點好茶，即不點湯也。如坐久索湯，侍者更不燒香也。或新到、暫到、外寺僧相看，只一次燒香，普同問訊，竝合一茶一湯。
堂內煎點之法，堂頭、庫司用牓，首座用狀，令行者以箱複托之。侍者或監院或首座呈特為人，禮請訖，貼僧堂門頰。監院或首座，於方丈禮請住持人，長版後眾僧集定，入堂燒香，大展三拜，巡堂請眾。齋後堂前鐘鳴，就坐訖，行法事人先於前門南頰朝聖僧叉手側立，徐徐問訊，離本位，於聖僧前當面問訊罷，次到爐前問訊。開香合，左手上香罷，略退身問訊訖，次至後門特為處問訊。面南轉身，却到聖僧前，當面問訊。面北轉身，問訊住持人。以次巡堂，至後門北頰版頭，曲身問訊。至南頰版頭，亦曲身問訊。如堂外，依上下間問訊，却入堂內聖僧前問訊，退身依舊位問訊，叉手而立。
茶遍澆湯，却來近前當面問訊，乃請先喫茶也。湯缾出，次巡堂勸茶。如第一飜問訊、巡堂，但不燒香而已。喫茶罷，特為人收盞，大眾落盞在床，叉手而坐。依前燒香、問訊特為人罷，却來聖僧前大展三拜，巡堂一匝，依位而立。行藥罷，近前當面問訊，乃請喫藥也。次乃行茶澆湯，又問訊，請先喫茶。如煎湯缾出，依前問訊巡堂，再勸茶，茶罷依位立。如侍者行法事，茶罷先問訊，一時收盞橐出，特為人先起，於住持人前一展云：此者特蒙和尚煎點，下情無任感激之至。又一展，敘寒暄云：伏惟和尚尊體起居萬福。乃觸禮三拜，送住持人出堂外。侍者於聖僧前上下間問訊訖，打下堂鐘。
如庫司或首座煎點茶湯了，先收住持人盞，眾知事或首座於住持人前一展，云：此日麤茶，伏蒙和尚慈悲降重，下情不任感激之至。又一展敘寒暄云：伏惟和尚尊體起居萬福。乃觸禮三拜。第三拜時，住持人更不答拜，但問訊大眾，以表珍重之禮。作禮竟，送住持人出堂。行法事人再入堂內聖僧前上下間問訊，收盞罷，再問訊，打鐘，出堂外。首座亦出堂外，與眾知事觸禮三拜。
如首座特為書記，書記亦先出堂外，與首座觸禮三拜而散。
堂頭結夏茶牓。
堂頭解夏茶牓。
庫司結夏茶牓。
庫司解夏茶牓。
首座結夏狀。
首座解夏狀。
如堂頭特為新舊知事、首座，及知事、首座點茶牓狀，如請知事、頭首篇中已明。
知事、諸頭首特為。茶版鳴，主人依位立，揖眾就坐，主人亦就坐，但垂足而已。良久，揖請收足。須臾，起身問訊，離位燒香。問訊特為人訖，歸本位。一邊普同問訊大眾，然後就本位，問訊而坐。
澆茶三兩碗，擎茶盞，揖當面特為人及上下位，然後喫茶。茶罷，起身問訊，離位燒香，歸位，問訊同前。次藥遍，請喫藥。次請先喫茶。茶罷，收盞訖，問訊，起送客至門首。
如寮主特為寮眾，即請本寮首座為主，自行法事。若特為新到，並同知事之禮。非見任頭首，不得請知事茶湯。
庫司、諸頭首迎待新到之禮。早晨、齋後茶，放參湯，並燒香一炷。如晚間不請喫湯，齋後茶了，就座點湯。
煎點之法，燒香罷，從寮主為頭問訊，次從首座為頭問訊。問訊罷，澆茶遍，巡寮勸茶。良久，近前問訊云：茶麤，恕不換盞。乃燒香再請，又巡寮問訊。次行藥，次行茶，次勸茶。
次謝茶云：此日麤茶，特蒙寮主、首座、大眾慈悲降重。觸禮三拜。
次巡寮一匝，收盞，問訊起。如請喫茶，寮內眾僧坐定時，先燒香一炷云：來日恭請寮主、首座、大眾特為點茶。伏望慈悲降重。觸禮三拜，巡寮，問訊訖，然後當日點茶人行法事。
早晨茶，隔宿請。齋後茶，早晨請。晚間湯，齋後請。如請近上尊敬之人，即大展三拜。如不容，則觸禮三拜。如請以次尊敬之人，只觸禮三拜。如平交或戒臘相等，但問訊請之。
安排坐位、香花、照牌了當，至時門首迎客就坐。問訊云：請收足。燒香，問訊特為人罷，問訊云：請免坐具。又夏熱即云：請使扇。冬寒即云：請覆頂。行茶澆湯，約三五碗，即問訊云：請先吃茶。湯瓶出，即於特為人處問訊勸茶，收盞罷。再燒香問訊特為人。次行藥遍，即問訊云：請吃藥。次行茶澆湯，請先吃茶並勸茶，同前。
茶罷，陳謝云：此日點茶特為某人某人，茶粗，坐位不便，下情無任感激之至。如近上尊敬之人即大展三拜，晚間放參前後詣寮禮謝。如已次尊敬及平交，陳謝云：此日點茶特為某人某人。兼不合起動某人相伴，觸禮兩拜。又云：恐煩尊重，晚間更不敢詣寮禮謝。又禮一拜。然後從相伴人一例問訊。良久，問訊收盞。次問訊離位，即先出門首送客。
如特為本師及的親師伯、師叔、師兄之類。如本寮坐位不便，及妨礙眾人，即借寮煎點。
只特為一人，本寮主首在主位，特為人作席面正面，左手上香。如兩人已上，在照位與寮主相對，左手上香。言句、威儀諸事並如特為堂頭煎點之法，但末後禮拜起，近前問訊罷，却於筵外觸禮三拜陳謝。相伴人次第問訊起，出門相送。至晚，詣尊長寮禮謝及問訊陳謝。
寮主如自有寮舍，特為人皆居正位，燒香禮拜並悉當筵。
早晨具威儀，先見侍者云：欲煩報覆和尚，齋後欲就方丈點茶，特為堂頭和尚。侍者報訖，引見堂頭，問訊訖云：請和尚坐。先大展三拜，近前躬身云：今晨齋退，欲就方丈點茶，特為堂頭和尚。伏望慈悲，俯賜開允。住持人云：謹依來命，不須作禮。，又禮三拜。或只敘請意，大展三禮，或一展。請訖，觸禮三拜，各逐尊卑。然後退身，問訊出。計會侍者安排坐位并照牌，自請相伴人。
齋後先上堂頭，照管香火、茶藥、盞橐、湯缾，慮或失事。次第客集，揖客就坐。人數俱足，然後入方丈，迎請住持人就主位正坐。住持人已收足，乃近前問訊，面西轉身香臺東，過筵外西南角問訊訖，叉手側立。大眾坐定，徐徐問訊，離位，香臺邊正立，向主人問訊，左手上香。蓋香合訖，不問訊，叉手轉身，於香臺東邊過，向北住持人前問訊訖，轉身歸舊位，問訊立。
行茶遍，約澆湯三五碗，近前問訊，退身依位立。湯缾出，於住持人前問訊勸茶，依位立。茶罷収盞。良久，伺候盞橐辦，依前燒香，於住持人前大展三拜，近前躬身云：欲延象駕，再獻麤茶，伏望慈悲，特賜開允。又禮三拜，或大展坐具，先敘請意同前，退禮三拜。住持人云：已承勤量，何必再三。。候住持人收足，乃問訊，轉身依位立。藥遍，近前問訊，復退身依位立。行茶澆湯約三五碗，又復問訊。湯缾出，復近前問訊勸茶，轉身依位立。候茶罷，先収住持人盞。住持人前大展三拜，躬身近前云：此日麤茶，伏蒙和尚慈悲降重，下情無任感激之至。住持人云：重意烹茶，不勝感激。。又退身三拜，或大展坐具，躬身近前問訊，先敘謝辭同前，退身禮三拜。
如住持人不答拜，煎點人禮竟，又近前問訊罷，退身近西，叉手側立。住持人離坐，珍重大眾，入方丈。煎點人隨後送入，問訊而退。
如住持人答拜，煎點人第三拜未起時，住持人更不還拜，便合掌問訊大眾，以表珍重之禮。煎點人更不退身，便送住持人歸方丈，問訊而退。
却依舊位而立，謝大眾云：此日麤茶，特為堂頭和尚，伏蒙某人某人慈悲光伴，下情無任感激之至。觸禮三拜，次第問訊，依舊位立。収盞罷，問訊起。送客只至筵外一兩步，以表客無送客之禮。却於侍者寮，陳謝侍者。
堂中大座煎點，齋前入堂禮請，唯上香一炷。齋後點茶，第一飜上香兩炷，第二翻上香一炷。非泛茶湯，唯上香一炷。
置食之法。齋前請訖，長版動眾。客齊坐定，入卓燒香、問訊特為之人，自餘筵外普同問訊。候上飯行遍，即又燒香問訊特為之人。下襯錢訖，復面前問訊，次第同前。堂頭侍者行法事，庫司主蓆者行法事。
堂頭置食、點茶特為罷。
如係卑行之人，即時于住持人前，大展三拜。如不容，即觸禮三拜。
如平交已上，即晚間詣堂頭陳謝，詞云：此日伏蒙管待，特為煎點。下情無任感激之至。拜禮臨時。
知事、頭首特為茶湯，並不須詣寮陳謝。
如眾中平交特為煎點，須當放參前後詣寮謝之。
如遇施主請眾看大藏經，或藏下，或法堂上。直歲安排椅卓，典座撥供過行者，藏主準備茶湯、香華、燈燭，維那依戒臘出牓，分經並坐位照牌，請法事及作梵闍棃，書狀寫造開啟、罷散文疏，並看經大牓，藏殿主出經。
至時維那鳴鐘，集眾請經依位坐，法事聲螺鈸，知客點淨，引施主行香竟，當筵跪爐。維那表歎，宣開啟疏，念佛闍棃作梵，候聲絕，然後大眾開經。
如遇病患將息，及有眾緣在外，維那収錢並函號，候參堂及歸日,分付看轉，此事極好。如病僧堅取經錢，即須分付。若有分俵大眾殘零不盡之經，依尋常看經臘次牌分俵。如施主于看經了日，設齋供慶懺，更須讀罷散文疏。施主經錢並係堂司収掌分俵。
監院照管大綱，專切迎待施主；藏主供給大眾茶湯，常切告白護惜聖教。看經之法，藏主篇中具明。子細看驗，如不能看經，即于堂司退免；若已受經，即須子細如法披尋。早了為上，非唯施主願心圓滿，亦乃他時免負經債。
如遇施主入院作中筵齋，監院先問外請僧俗客若干，食襯錢各若干，然後報住持人知，同典座定食，次辦齋料。直歲安排坐位，或在庫司，或法堂上。香花奕幕，隨家豐儉。書狀依吉凶齋意，修寫文疏。維那安排坐位照牌。
住持人居主位，首座分首，藏主已下依位列，施主、俗客在照位，監院、維那、直歲在鼓下，自餘頭首、宿德相度安排。遠則東西相照，近則合榻相朝，並從南為上。
魚鼓集眾，鳴鐘就坐，賓主問訊，皆同入堂。於聖像前先聲法事，知客點淨，引施主行香，從住持人起，至中筵東南角。次從席面起，至中筵西南角。自餘從便，以徑截為上。行香罷，施主像前跪爐，法事唱禮。維那宣疏，念十聲佛，施主就位。
如行香不用法事，則請法事頭一人先唱恭敬頭。次第舉佛，至行香罷，法事唱如來梵。跪爐、讀疏、念佛，就坐同前。
若無法事及不舉佛，亦不讀疏，維那鳴磬唱禮恭敬頭，施主行香罷，像前跪爐。維那唱如來梵，白齋意，念誦。施主就坐，鳴磬結位。
複鳴磬一下，首座施食。次行香喝食遍。鳴磬一下，大眾祇揖，默然作觀，然後出生。吃食飯遍，維那鳴磬，首座施財，或施主俵襯，或知事代行。
大眾食畢，法事頭或維那鳴磬，念處世界，如虛空等，略取疏中大意回向。念十佛罷，鳴磬而起。
中筵大齋，及早備辦，如其過午，則是非時。
若有緣事全眾出入，或赴齋，或念誦，或接尊宿，若粥後出，則維那於粥前白堂；齋後出，則維那於齋時白堂。白堂之法，粥飰遍槌罷，或施財罷，打槌一下云：白大眾，今晨粥後聞鐘聲，各具威儀，普請於某處赴齋。應係諸寮頭首捲簾齊赴，謹白。打槌一下，維那乃於聖僧前問訊，復於住持前問訊，巡堂一匝。如堂外有僧亦當問訊，除後堂。
時至鳴鐘，三門下齊集，住持人行，次首座，次書狀、藏主、知客、浴主、名德勤舊，並依戒臘，次第而行。直歲、典座、維那、監院在大眾後，庠序相隨，無致差亂。不得左右顧眄，語言戲笑，高聲課誦，垂手掉臂。若到處所，安詳下笠，候住持、知事、頭首、大眾聚集一處，同祇揖施主罷，方可就位。並當儼然恭默，令起瞻敬之心。若欲大小便，不得疊袈裟安坐位机案而去，須於眾外安袈裟於淨處，事訖淨手披還，貴免唐突清眾。施主點淨、行香、俵襯，並當專謹承迎，不可慢易，亦不得觀看書畫，不得戲弄兒童。凡是欲樂之境，不得顧眄。食畢參隨住持人歸院，並不得留身幹事動人譏笑。若有所幹，候別日於堂司請假。
若赴念誦，或接尊宿，大綱准此。諸寮頭首赴與不赴，計在臨時。
凡聞鐘鼓、魚版，須知所為。五更鳴大鐘者，警睡眠也；次廚前打小鐘子者，開小靜也；次擊廚前雲版者，開大靜也；次打長版者，眾僧下缽也；次打木魚，眾僧集定也；三通鼓鳴者，住持人赴堂也；堂前小鐘子鳴者，眾僧下床，祇候問訊住持人也。
維那最初打槌一下者，眾僧開缽也；次打槌一下者，白設粥意也；次打槌十下者，念十佛名也；次打槌一下者，首座施粥也；又打槌一下者，粥遍也；粥罷打槌一下者，眾僧下堂也。
堂前鳴小鐘子三下者，乃放早參也。如不放參，堂上鳴鼓者，升堂也。參罷、茶畢，堂前鳴小鐘三下者，眾僧下床也。齋前聞三下版鳴者，眾僧下缽也。次鳴大鐘者，報齋時也自餘長版、魚、鼓、堂前小鐘、維那打槌、食畢下堂，並同晨粥之法。
次聞堂頭或庫下擊鼓，或諸寮打版者，眾僧赴茶也。聞廚前鼓鳴者，眾僧普請也；聞堂前鐘鳴者，或接送尊官，或請知事，或送亡僧也；聞浴下鳴鼓者，開浴或淋汗也；至晚堂前鳴鐘三下者，放晚參也；三八聞大鐘或堂前小鐘者，念誦也；黃昏鳴大鐘者，行者上殿念佛也；或聞堂上鼓鳴者，小參也。從朝至暮，鐘鼓交參，非唯警悟大眾，亦乃說法無間，叢林高士各自知時。
開小靜之法。開大靜之法。打長版、木魚之法。上堂、小參打鼓之法。齋鼓粥鼓之法。浴鼓、茶鼓、普請鼓之法。
擊堂前小鐘之法。入堂鐘；放參鐘；念誦鐘；下床鐘；接送、請知事、送亡僧鐘。
維那打槌之法。
打大鐘之法。
堂上鼓，侍者主之；庫下鼓，監院主之；齋粥版、木魚、開靜，典座主之；堂前小鐘，維那主之；大鐘，如不請鐘頭，維那主之。打鐘行者，典座主之。已上鐘鼓，如不應法，則致令輕、重、失宜、緊、慢、無節，並當曉諭，令音聲和暢為上。
如下承嗣書、遺書，入院先馳書，而專使到院，知客安排位次訖，法堂上一節，如化主納疏之法。書記宣讀畢，專使於住持人前兩展三拜。知事、首座、大眾賀或慰住持人。
首座、大眾僧堂前立。安排香桌，專使過疏與首座，首座薰顯，過與維那宣讀訖，專使近前，問訊首座，退身立。首座、大眾入堂上立，專使入堂，行如化主參堂之法。知客引專使入庫堂，呈書與監院，監院薰顯，請維那讀訖，然後人事茶湯。知客引巡寮。
書信之法，須言語整齊，寫染嚴謹，剪裁封角如法，令人生善，及起瞻敬之心。若諸事草率，人不在意，徒費紙筆，及妨道業。
若與官員書信，勸令减刑、護法，愛惜伽藍；當面判憑，不見僧家小過，設有麁行，且令護惜袈裟。如與同袍，勸令禪誦香火，覺悟無常。或與尊宿書，祝其捍勞忍苦、傳法利生。與施主書，即勉令修善作福。
已上並不宜多談俗事，語言以簡當、激切為上。封訖，香薰，遣之。
如得僧中近上尊敬之人所賜書信，即當香薰，望尊人所向，禮訖開之。如以次尊敬之人，亦須香薰，自開。如是平交，即令侍者或行者啟封。讀訖，如法安置一處，常生感激之心，不得意生容易。如受官員書信，亦當慇重讀訖，即時念誦迴向，裝嚴福慧。
住持人服藥，如非尋常病患，三日已外，當於別寮將息，令侍者白首座、知事。如庫司、知事，及諸頭首有病，並令供過行者白維那請假，下延壽堂將息，如病體遷延，即白住持人別請交代。
住持人病起，陞堂陳謝大眾問疾。下座，知事、首座、大眾人事，兩展三禮。巡堂禮聖僧、大眾，次入方丈點大座茶。
知事病起參堂，先禮謝住持人。次於知事、頭首，及諸寮人事，問訊眾中兄弟。初覺有疾，或自往，或遣人報堂司請假將息，及報寮主，然後入延壽堂。病起參堂，先到堂司相看，然後上方丈人事。次第詣知事、諸頭首寮問訊。堂頭已下諸頭首隨意茶湯，不須特為。
欲上東司，應須預往，勿致臨時內逼倉卒。乃疊袈裟安寮中案上或淨竿上，問訊而去。即先披掛子，然後左臂搭淨巾。不得由尊殿經過。於東司近外淨竿上安掛子、手巾訖，捲裙疊偏衫，搭東司前竿上。仍置偏衫於裙上，以腰絛繫之，一以記號，二恐墮地。右手携瓶詣廁。棄鞋亦須齊整。輕手掩門，低手放瓶。臨廁彈指三下，以警噉糞之鬼。不得涕唾狼籍，努氣作聲，廁籌劃地，隔門壁共人語笑。
洗淨之法，冷水為上，如用熱湯，引生膓風。右手提瓶，左手用水，不得撒水污地及槽脣左右。用籌不得過一莖。洗手先灰，次土，至後架用皂莢、澡豆，並洗至肘前。盥漱訖，還至本處收掛子、淨巾，問訊袈裟披之。准律，若不洗淨，不得坐僧牀及禮三寶，亦不得受人禮拜。
初到廁門，如內有人，不得謦欬彈指及以語言相逼。如先在廁上，覺外有人，即須早出。如上尿寮小解，收衫袖、裙衣，近裏蹲身。不得涕唾、說話，常須迴避宿德之人。
如僧人病勢稍困，堂主計會維那、監院、首座、藏主、書記、知客，同共抄劄口辭，收祠部并衣物，入堂司收掌。首座封押，并收掌鑰匙。知事申官。如加病勢，即再申困重。如已遷化，又申官，乞行殯送。三日內繳納祠部，或紫衣、師號牒。
亡僧初化，即澡浴、剃頭、披掛子，坐桶內，以龕貯之，置延壽堂前。設香花供養，并剪造白幡，書無常偈，及置佛喪花於龕上，題云歿故某人上座之靈。集眾念誦，是夜法事，誦戒，迴向。來日早晨或齋後津送。
至日，維那於粥飯遍槌罷，或行襯罷，白槌一下云：大眾粥後聞鐘聲，各具威儀，普請送亡僧。除諸寮頭首，並皆齊赴。謹白。打槌一下，維那乃於聖僧前問訊，復於住持人前問訊，巡堂一匝。如堂外有僧，亦當問訊，除後僧堂。
時至鳴鐘，龕前齊集，住持人已下次第燒香。維那念誦竟，鳴鼓，舉龕前行，大眾隨後把幡，提磬、香鑪、香臺，法事。庫司、知事預前差撥行者。直歲部領舉龕，准備柴薪壇前；一宗諸事，並皆主之。既至塔頭，住持已下燒香，略聲法事。下火訖，十念阿彌陀佛，再聲法事。罷散，或有諷經，各隨自意。
若在城隍，送葬之法，須當往還次序齊整，不得戲笑。默念佛名、秘語，迴向亡人。齊赴齊歸，並不得留身在後。若有所幹，別日於堂司請假。次日堂主、維那法事，收骨入普同塔，或散水內。
唱衣之法，掛牌告眾，鳴鐘入堂。先為亡僧念誦，次將衣鉢請首座驗封頭，對眾開之。次第估唱訖，維那復為亡僧念誦。住持人并內知事，並不得唱亡僧衣物。
維那支破須合眾情，不得妄有費用。除用外俵大眾看經，或暫到見送亡僧及見唱衣，三分得一。施主看經亦如之。如多有衣鉢，即抽那設粥或齋供。
至上七日，集眾人所誦經呪同時宣表，破使文字張掛後架，令眾人知之。
出家之人，修行之外，常令衣鉢齊整，足用而已，不宜蓄積，增長貪心，唱衣之日，免令大眾久坐生惱。又不得全無衣鉢，免令身後侵損常住。凡唱亡僧衣物，此謂對破慳心，及與亡僧結緣，不可賤唱貴賣。如所唱衣物價例太高，不得動念，免令眾人輕笑。維那唱衣，須知所唱衣物價例高低，新即言新，舊即言舊，破即言破。聲定錢陌。如大眾不肯添錢，雖賤亦須打與。如添錢太過，維那即云：更須子細，後悔難追。免致眾中動念，生事。亦不得寄唱眾人及常住衣物，恐涉嫌疑。如常住或堂頭入眾唱衣，即許人寄唱。
病僧前念誦。
舉龕念誦。
唱衣前念誦。大眾集，維那鳴磬一下云浮雲散而影不流，殘燭盡而光自滅。今茲估唱，用表無常。仰憑尊眾，奉為歿故某人上座，資助覺靈，往生淨土，念清淨法身云云等。復鳴磬云：夫唱衣之法，葢稟常規。新舊短長，自宜照顧。錢須足陌，無以新錫相兼。磬聲斷後，不得飜悔，謹白。唱衣竟，乃云：上來大眾念誦并唱衣物功德，並用廻向歿故某人，資助覺靈往生淨土。再勞大眾念十方三世一切諸佛。並以志誠念佛，不得戲笑，語話乖角。
誦戒煎湯、唱衣點茶，並係庫司所管。
准律，死屍并衣物，並不得塔下過，亦不得於塔下燒死屍。
退院尊宿、首座、藏主，如合眾望，可舉立僧。即住持人陞座舉白訖，知事大眾詣寮禮請。如不允，更不答拜，云：自救不了，豈可為人？如允，即時還禮。乃上方丈陳謝，禮數隨宜。退院尊行。退院平交。諸方名德及參學小師。並相看陳謝知事。次日堂頭、庫下特為煎點。
監院、維那內推排一人外，頭首內推排一人，并前資、勤舊推排有心力、曉叢林、慣熟了事者數人，具合用錢物、行李、人轎等，或舟船要用之物，官疏、院疏、僧官疏、諸院長老疏、施主疏、閑居官員疏、住持帖、本州縣開報、彼處州縣文牒、官員書信、院門茶榜，並須子細備辨，如法安置。如錢物之類，須選一僧主管收支，不得多用，亦不得太儉，防避官中點檢。並不得張皇聲勢，出於不意為上。
專使一人先經彼州縣下關牒，然後入院安下。如彼州縣不肯發遣，即請迴牒，先令專使一人執回牒報本處州縣，不得便迴。如有文字再請，即依前告彼州縣發遣；如無再請文字，方可歸院。如彼州縣允從，即就院如法禮請。
專使先看知事，計會訖，上堂頭人事。茶罷，便賷書疏咨聞禮請。慇懃三請，乃可受之。
受疏之法，如是現住持人，先於方丈三請。如有允意，鳴鼓集眾。更須辭讓，不得已受之，香熏顯示，請維那宣讀。升座舉揚畢，下座與知事、首座、大眾賀謝，兩展三禮。
如所請非現住持，先詣寮三請。如有允意，即住持人升座舉白，同眾人禮請，然後禮拜住持人受疏。如未經出世，本院專使預備法衣一條，宣疏罷，專使呈獻，香熏顯示披之。如已經出世，即不須也。然後詣法座上座，舉揚畢，下座禮謝住持人。或大展九拜，或兩展三禮。次與知事、首座、大眾賀謝，兩展三禮。次第巡寮。一兩日專使特為新住持人，先呈茶牓。次日置食點茶，臨行升堂，別眾小參之禮，各逐方宜。如現住侍人受請，切不可將院中受用之物，衷私隨行。如有錢穀交加，須是交割分明。亦不得將院中得力行者，移帳前去。亦不得多受本院送路。如和會參隨，亦不得令本院失事。然後請先馳兄弟，並具一行合用書信，先馳中選一人下官員、檀越謝書並到狀，兩人歸院打迭。新住持人於起程之日，同大眾打包離院。
入院之法，新住持人打包在前，參隨在後。如遇迎接，或下笠斂杖問訊，或右手略把笠緣低身；或請就座茶湯，但卸笠倚杖就坐，不可卸包。入院於三門下燒香。就僧堂前解包了，後架洗腳，入堂參聖僧燒香，同參隨大展三拜，同巡堂一匝。維那請就位，觸禮三拜。掛搭訖，新住持人先到大殿，次土地堂，次真堂，並聲法事燒香。知事請入方丈，據座顯示訖，知事禮謝，略與人客相見。須臾鳴鼓升堂，次第人事賀謝，如解、結之禮。至晚小參，三日為准。次日早晨看官，次第人事，擇日開堂。纔到人事稍定，便合特為專使、參隨，並迎請官員、施主及前資勤舊相伴。
代佛揚化，表異知事，故云傳法；各處一方，續佛慧命，斯曰住持。初轉法輪，命為出世；師承有據，乃號傳燈。得善現尊者長老之名，居金粟如來方丈之地。私稱灑掃，貴徒嚴淨道場；官請焚修，葢為祝延聖壽。故宜運大心，演大法，薀大德，興大行，廓大慈悲，作大佛事，成大利益。權衡在手，縱奪臨時，規矩準繩，故難擬議。然其大體，令行禁止必在威嚴，形直影端莫如尊重。量才補職，略為指蹤，拱手仰成，慎無掣肘。整肅叢林規矩，撫循龍象高僧；朝晡不倦指南，便是人天眼目。
如已坐化，置方丈中，香花供養，以遺誡偈頌貼牌上，掛靈筵左右。於眾尊宿中，請法屬一人為喪主。如無法屬，則請自餘住持尊宿。然後修寫遺書，報官員、檀越、僧官、鄰近尊宿、嗣法小師、親密法屬。請僧分頭下書，三日後入龕，如亡僧法。
入龕時，請尊宿一人舉靈座。法堂上西間置龕，東間鋪設臥床、衣架，隨身受用之具。法座上掛真，法堂上用素幕、白花、燈燭供養之物；真前鋪道場法事。小師在龕幃之後幕下，具孝服守龕。
法堂上安排了，喪主已下禮真訖，然後知事、頭首、孝子、大眾，與喪主相見。喪主已下，次第相慰。如有外人吊慰，外知客引到堂上，內知客引於真前。燒香致禮竟，與喪主、知事、首座相看。卻來幕下慰孝小師。然後卻來與喪主茶湯，外知客送出。如有致祭，於真前陳設。若不將帶讀祭文人來，即本院維那、書記代讀。送葬之儀，合備大龕，結飾臨時，並真亭、香亭、法事花幡。
起龕之日，本院隨力作一大齋，襯施重於尋常。至時，請尊宿一人舉龕。孝子並行者圍繞龕後，次喪主已下送，孝人及本院大眾等，相繼中道而行。官員、施主在大眾左右並行。尼師、宅眷隨在末後送葬。若焚化，即請尊宿一人舉火。若入塔，即請尊宿一人下龕。又請尊宿一人撒土。然後十念等，如亡僧之禮，本院應散念佛錢。
歸院，請尊宿一人掛真，就寢堂內安排。喪主已下禮真，相慰而散。知事、頭首、孝子等，早暮赴真前燒香。及齋粥二時，隨眾供養。候新住持人入院，有日則移入真堂。
其入龕、舉龕、下火、下龕、撒土、掛真，並有乳藥，喪主重有酬謝。
院門稍似定迭，如上尊宿諸人須當特為陳謝。次第商量，請新住持人。知事下狀申明，諸院長老及僧官保明申上。如所保未允眾情，即本院知事赴官申訴，別行定奪。如官中專行，及令本院委保，亦須及早行遣，免本院久闕住持之人。
如是年老、或有疾病、或因事故，不得顧戀住持。預先打迭方丈衣缽，及準備包杖。如常住錢物僧供之類，須與知事結絕，文曆分明；及堂頭公用，合行交割，亦具文曆拘管，用院印印押，通知事知之。別請一人，看守方丈。並主管物色，在侍者寮安下。如方丈衣缽稍多，未退已前，估唱齋僧，及支撥錢物入常住，防有侵損互用之過。
退院行李，唯隨身依物，道具而已。如行李太多，即動人譏笑，或別生謗議。金銀、匹帛、系稅，及禁榷之物，並不宜帶行。亦不得與官員，附帶書信及菴子。及不得預修退居院。如欲出本州界遠去，即預先方便擘劃判憑。
若諸事已辨，即令侍者或小師一人下退院狀。住持人隨後，避本院前去，或在別寮安下。如退院後，諸處為客安下，只宜將帶侍者、行者各一人，不得太多，恐人家院舍動念。自餘精麤隨眾，不得干預院事，及輕議主人、知事、頭首長短。亦不得言及舊日住持，所有勞績，及一切點胸擔版之事。如經過所在主人，請升座或小參，受與不受臨時。如非主人所舉，及知事、大眾禮請，不得擅便受人入室。如已退本院，不宜常在左右及舊院安下，人情極不穩順，宜深戒之。如病患年老不可去，即隨意無害。
夫兩桂垂陰，一華現瑞。自爾叢林之設，要之本為眾僧。
是以開示眾僧，故有長老；表儀眾僧，故有首座；荷負眾僧，故有監院；調和眾僧，故有維那；供養眾僧，故有典座；為眾僧作務，故有直歲；為眾僧出納，故有庫頭；為眾僧主典翰墨，故有書狀；為眾僧守護聖教，故有藏主；為眾僧迎待檀越，故有知客；為眾僧請召，故有侍者；為眾僧看守衣鉢，故有寮主；為眾僧供侍湯藥，故有堂主。為眾僧洗濯，故有浴主、水頭。為眾僧禦寒，故有炭頭、爐頭。為眾僧乞丐，故有街坊、化主。為眾僧執勞，故有園頭、磨頭、莊主。為眾僧滌除，故有淨頭。為眾僧給侍，故有淨人。所以行道之緣十分備足，資身之具百色見成。萬事無憂，一心為道。世間尊貴，物外優閑，清淨無為，眾僧為最。迴念多人之力，寧不知恩報恩。
晨參暮請，不捨寸陰，所以報長老也。尊卑有序，舉止安詳，所以報首座也。外遵法令，內守規繩，所以報監院也。六和共聚，水乳相參，所以報維那也。為成道故，方受此食，所以報典座也。安處僧房，護惜什物，所以報直歲也。常住之物，一毫無犯，所以報庫頭也。手不把筆，如救頭燃，所以報書狀也。明窓淨案，古教照心，所以報藏主也。韜光晦迹，不事追陪，所以報知客也。居必有常，請必先到，所以報侍者也。一瓶一鉢，處眾如山，所以報寮主也。寧心病苦，粥藥隨宜，所以報堂主也。輕徐靜默，不昧水因，所以報浴主、水頭也。緘言拱手，退己讓人，所以報炭頭、爐頭也。忖己德行，全缺應供，所以報街坊、化主也。計功多少，量彼來處，所以報園頭、磨頭、莊主也。酌水運籌，知慚識愧，所以報淨頭也。寬而易從，簡而易事，所以報淨人也。是以叢林之下，道業惟新。上上之機，一生取辦；中流之士，長養聖胎。至如未悟心源，時中亦不虗弃。是真僧寶，為世福田。近為末世之津梁，畢證二嚴之極果。
若或叢林不治，法輪不轉，非長老所以為眾也。三業不調，四儀不肅，非首座所以率眾也。容眾之量不寬，愛眾之心不厚，非監院所以護眾也。修行者不安，敗群者不去，非維那所以悅眾也。六味不精，三德不給，非典座所以奉眾也。寮舍不修，什物不備，非直歲所以安眾也。畜積常住，减尅眾僧，非庫頭所以贍眾也。書狀不工，文字滅裂，非書狀所以飾眾也。几案不嚴，喧煩不息，非藏主所以待眾也。憎貧愛富，重俗輕僧，非知客所以贊眾也。禮貌不恭，尊卑失序，非侍者所以命眾也。打疊不勤，守護不謹，非寮主所以居眾也。不閑供侍，惱亂病人，非堂主所以恤眾也。湯水不足，寒暖失宜，非浴主、水頭所以浣眾也。預備不前，眾人動念，非爐頭、炭頭所以向眾也。臨財不公，宣力不盡，非街坊、化主所以供眾也。地有遺利，人無全功，非園頭、磨頭、莊主所以代眾也。懶墯併除，諸緣不具，非淨頭所以事眾也。禁之不止，命之不行，非淨人所以順眾也。
如其眾僧輕師慢法，取性隨緣，非所以報長老也。坐臥參差，去就乖角，非所以報首座也。意輕王法，不顧叢林，非所以報監院也。上下不和，鬪諍堅固，非所以報維那也。貪婪美膳，毀訾麁飡，非所以報典座也。居處受用，不思後人，非所以報直歲也。多貪利養，不恤常住，非所以報庫頭也。事持筆硯，馳騁文章，非所以報書狀也。慢易金文，看尋外典，非所以報藏主也。追陪俗士，交結貴人，非所以報知客也。遺忘召請，久坐僧眾，非所以報侍者也。以己妨人，慢藏誨盜，非所以報寮主也。多嗔少喜，不順病緣，非所以報堂主也。桶杓作聲，用水無節，非所以報浴主、水頭也。身利溫暖，有妨眾人，非所以報爐頭、炭頭也。不念修行，安然受供，非所以報街坊、化主也。飽食終日，無所用心，非所以報園頭、磨頭、莊主也。涕唾牆壁，狼藉東司，非所以報淨頭也。專尚威嚴，宿無善教，非所以報淨人也。
蓋以旋風千匝，尚有不周，但知捨短從長，共辦出家之事。所冀師子窟中盡成師子，旃檀林下純是旃檀，令斯後五百年再覩靈山之會。然則法門興廢，繫在僧徒。僧是敬田，所應奉重。僧重則法重，僧輕則法輕。內護既嚴，外護必謹。設使粥飰主人一期主化，叢林執事，偶爾當權，常宜敬待同袍，不得妄自尊大。若也貢高我慢，私事公酬，萬事無常，豈能長保。一朝歸眾，何面相看，因果無差，恐難迴避。僧為佛子，應供無殊，天上人間，咸所恭敬。二時粥飰，理合精豐；四事供須，無令闕少。世尊二千年遺蔭，蓋覆兒孫；白毫光一分功德，受用不盡。但知奉眾，不可憂貧。僧無凡聖，通會十方。既曰招提悉皆有分，豈可妄生分別，輕厭客僧？旦過寮三朝權住，盡禮供承。僧堂前暫爾求齋，等心供養。俗客尚猶照管，僧家忍不逢迎。若無有限之心，自有無窮之福。僧門和合，上下同心，互有短長，遞相蓋覆。家中醜惡，莫使外聞；雖然於事無傷，畢竟减人瞻仰。如師子身中蟲，自食師子肉，非外道天魔所能壞也。若欲道風不墜，佛日常明，壯祖域之光輝，補皇朝之聖化，願以斯文為龜鏡焉。
夫學般若菩薩，先當起大悲心，發弘誓願，精修三昧，誓度眾生，不為一身獨求解脫。爾乃放捨諸緣，休息萬事，身心一如，動靜無間。量其飲食，不多不少；調其睡眠，不節不恣。欲坐禪時，於閑靜處，厚敷坐物，寬繫衣帶，令威儀齊整。然後結跏趺坐，先以右足安左䏶上，左足安右䏶上；或半跏趺坐亦可，但以左足壓右足而已。次以右手安左足上，左掌安右掌上，以兩手大拇指面相拄，徐徐舉身前欠，復左右搖振，乃正身端坐，不得左傾右側，前躬後仰。令腰脊、頭項骨節相拄，狀如浮屠。又不得聳身太過，令人氣急不安。要令耳與肩對，鼻與臍對，舌拄上腭，唇齒相著，目須微開，免致昏睡。若得禪定，其力最勝。古有習定高僧，坐常開目。向法雲圓通禪師亦訶人閉目坐禪，以謂黑山鬼窟，蓋有深旨，達者知焉。身相既定，氣息既調，然後寬放臍腹，一切善惡都莫思量，念起即覺，覺之即無，久久忘緣，自成一片。此坐禪之要術也。
竊謂坐禪乃安樂法門，而人多致疾者，蓋不善用心故也。若善得此意，則自然四大輕安，精神爽利，正念分明，法味資神，寂然清樂。若已有發明者，可謂如龍得水，似虎靠山。若未有發明者，亦乃因風吹火，用力不多，但辦肯心，必不相賺。然而道高魔盛，逆順萬端，但能正念現前，一切不能留礙。如楞嚴經、天台止觀、圭峰修證儀具明魔事，預備不虞者，不可不知也。
若欲出定，徐徐動身，安詳而起，不得卒暴。出定之後，一切時中，常作方便，護持定力，如護嬰兒，即定力易成矣。
夫禪定一門最為急務，若不安禪靜慮，到這裏總須茫然。所以探珠宜靜浪，動水取應難。定水澄清，心珠自現。故圓覺經云：無碍清淨慧，皆依禪定生。法華經云：在於閑處，修攝其心，安住不動，如須彌山。是知超凡越聖，必假靜緣，坐脫立亡，須憑定力。一生取辨，尚恐蹉跎，況乃遷延，將何敵業？故古人云：若無定力，甘伏死門，掩目空歸，宛然流浪。幸諸禪友，三復斯文，自利利他，同成正覺。
神心洞照，聖默為宗，既啟三緘，宜遵四實,事關聖說，理合金文，方能輔翼教乘，光揚祖道；利他自利，功不浪施。若乃竊議朝廷政事，私評郡縣官寮，講國土之豐凶，論風俗之美惡。以至工商細務，市井閒談，邊鄙兵戈，中原冦賊，文章伎藝，衣食貨財，自恃己長，隱他好事，揄揚顯過，指摘微瑕，既乖福業，無益道心。如此遊言，並傷實德。坐銷信施，仰愧龍天。罪始濫觴，禍終滅頂。何也？眾生苦火，四面俱焚，豈可安然，坐談無義。
未披剃前，准備五條裙衫、鐼子、鞋靸。先受五戒，次受十戒。切不得著七條、九條及用頭鉢，坐臥僧床，與大僧雜處。如禮見大僧，應稱某是沙彌，恐煩大僧答拜。既受沙彌戒法，應須憶念遵行。若犯沙彌戒，即不得大僧戒。常應精勤禮念，志求大戒，及讀誦沙彌戒經。
書填狀式：
某院童行，姓某。
右某年若干，本貫某州某縣某鄉人事，或郭下人事。昨於某年某月某日到院出家，禮住持僧某為師。
今買到某處某字號空名度牒一道，欲乞書填為僧，竝無諸般違礙，謹具狀云云。
年月日。具前位。姓某狀。
行者初請得度牒，以箱複托呈本師竝知事、頭首，各禮謝三拜。選日剃度，維那司請受戒一人，引請闍梨一人，作梵闍梨一人。隔宿剃頭，但頂心留方寸許。至日，僧堂或法堂上安排，設戒師高座，前鋪氈蓆，香案上用手爐、淨瓶、戒文竝界方二條。又相對戒師設作梵闍梨座，竝磬一口。如在法堂上，即別安聖像、香花供養。卓子二隻，箱複二面，一安袈裟，一安裙衫。在聖僧或聖像前列之，堂下安排拜蓆一領。
事辦集眾，剃頭行者即從僧堂前祇候大眾集定，戒師、二闍梨於聖像前大展三拜訖，戒師、作梵闍梨就座，乃入法事。
引請闍梨。
戒師，引請。
僧集否？和合否？僧今和合何所作為？可尒。
引請闍梨。
作梵闍梨：云何於此經，究竟到彼岸？願佛開微密，廣為眾生說。為剃頭受戒者說。
戒師：戒香、定香、慧香、解脫香、解脫知見香。光明雲臺遍法界，供養十方無量佛、十方無量法、十方無量僧，見聞普薰證寂滅，一切眾生亦如是。
戒師：為剃頭受戒者說，即將今晨開啟剃頭受戒功德，迴向皇帝萬歲，臣統千秋，天下太平，法輪常轉；龍天土地，增益威光，護法護人，無諸難事；十方施主，福壽莊嚴；合道場人，身心安樂；師長父母，道業超隆；剃頭沙彌，修行無障；三塗八難，咸脫苦輪；九有四生，俱登覺岸。仰憑尊眾念清淨法身，摩訶般若波羅蜜。
引請闍梨：
大德一心念！我某甲，今請大德為我作剃頭受戒阿闍梨，我依大德故，得剃頭受戒，慈愍故。
行者。
善男子！心源湛寂，法海淵深，迷之者永劫沈淪，悟之者當處解脫。欲專妙道，無越出家。放曠喻如虗空，清淨同於皎月。修行緣具，道果非遙。始從尅念之功，畢證無為之地。所以大覺世尊捨金輪之寶位，子夜踰城；脫珍御之龍衣，青山斷髮。容鵲巢於頂上，掛蛛網於眉間。修寂滅而證真常，斷塵勞而成正覺。三世諸佛，不說在家成道；六代祖師，阿誰行染度人？所以佛佛授手，祖祖相傳，不染世緣，方成法器。故得天魔拱手，外道歸心。上酬四重之恩，下濟群生之苦。所以云：流轉三界中，恩愛不能捨，弃恩入無為，直是報恩者。出家之後，禮越常情，不拜君王，不拜父母。汝今可離此座，想念國王水土之恩，父母生成之德，專精拜辭，後不拜也。
引請闍梨。
善哉大丈夫，能了世無常，棄俗趣泥洹，希有難思議。
本師執刀云：最後一結，謂之周羅，唯佛一人，乃能斷之。我今為汝除去頂髮，汝今許否？答曰：可爾。本師云：仰大眾同聲誦落髮偈。
毀形守志節，割愛辭所親，出家弘聖道，誓度一切人。
本師持袈裟誦偈云：大哉解脫服，無相福田衣，披奉如來戒，廣度諸眾生。
引請闍梨：
善男子！法如大海，漸入漸深。汝既出家，當先受三歸五戒，方得事近大僧。次受沙彌十戒，乃可同僧利養。事在專誠，不宜慢易。我今為汝召請三寶，證明佛事。
奉請無邊佛寶，海藏金文，十地三賢，五果四向，同垂感降，共作證明。
善男子！欲求歸戒，先當懺滌愆瑕。如人浣衣，然後加色。汝今至誠，隨我懺悔。
我昔所造諸惡業，皆因無始貪嗔癡。從身口意之所生，一切我今皆懺悔。
善男子！汝既淨治身口意業，次應歸依佛法僧寶。
歸依佛，歸依法，歸依僧。歸依佛兩足尊，歸依法離欲尊，歸依僧眾中尊。歸依佛竟，歸依法竟，歸依僧竟。
如來至尊等正覺，是我道師，我今歸依。從今已去，稱佛為師，更不歸依邪魔外道，慈愍故。
善男子！汝既捨邪歸正，戒已周圓。若欲識相護持，應受五戒。
盡形受，不殺生，不偷盜，不淫欲，不妄語，不飲酒，是五戒相，汝能持否？能持。上來五支淨戒，一一不得犯。汝能持否？能持。是事如是持。
沙彌。
善男子！五戒為入法之初因，出三塗之元首。次受沙彌十戒，即形備法儀。此稱勤䇿，依師而住，受利同僧，是為應法沙彌，應當頂受。
盡形受，不殺生，不花髻瓔珞香油塗身，
不偷盜，不歌舞作唱故往觀聽，
不淫欲，不坐臥高廣大床，
不妄語，不非時食，
不飲酒，不捉金銀錢寶。
已上十事是沙彌戒，汝能持否？能持。上來十支淨戒，一一不得犯，汝能持否？能持。是事如是持。
善男子！汝今受戒之後，當須頂戴奉持，不得違犯所持戒律。供養三寶，勤種福田。於和尚、阿闍梨，一如法教，於上中下座，心常恭敬。精進行道，報父母恩。衣取布素，不以文彩。食取支命，不得嗜味。花香脂粉，無以近身。好聲邪色，一無視聽。徐言持正，勿宣人短。儻有爭者，兩說和合。男女有別，草木無傷。非賢不友，非聖不宗。法服應器，常與人俱。非時不食，非法不言。精勤思義，溫故知新。坐則禪思，起則諷誦。閉三惡道，開涅槃門。於比丘法中增長正業，菩提心而不退，般若智以長明。普度眾生，祈成正覺。用心如此，真佛弟子。
作梵闍梨：神仙五通人，作者於呪術，為彼慚愧者，攝諸不慚愧。如來立禁戒，半月半月說，已說戒利益，稽首禮諸佛。
戒師：上來剃頭受戒，先用回向堂頭和尚，常為苦海津梁；執事高人，永作法門梁棟；合堂清眾，同乘般若之舟；剃頭沙彌，速至菩提之岸。四恩總報，三有齊資。法界眾生，同圓種智。為如上緣，念十方三世一切諸佛、諸尊菩薩摩訶薩，摩訶般若波羅蜜。
作梵闍梨鳴磬云：處世界，如虗空；如蓮花，不着水。心清淨，超於彼，稽首禮，無上尊。
歸依佛，得菩提，道心常不退。
歸依法，薩般若，得大總持門。
歸依僧，息諍論，同入和合海。
上來剃頭受戒，功德無限，殊勝良因，散周沙界，和南聖眾。
戒師、二闍梨於聖像前大展三拜，出堂外立。僧堂前鳴小鐘子三下，大眾下堂，各具威儀，於法堂上禮賀住持人。
戒師、二闍梨。
住持人。
知事禮賀。
住持人。
大眾禮賀。
住持人。
侍者小師禮賀。
知事大眾歸寮，各具香火，排立祇候。是時大眾纔退，沙彌禮三禮。
童行初來投院，師主審問根源。若具正因，方可容納。如其意圖衣食，規避徭役，因事遁竄，及父母不允者，竝不可留。
投院狀式：投院童行姓某、名某，年若干，本貫某州、某縣、某鄉、某里人事，在身竝無彫青刑憲，及諸般違礙。今為生死事大，久慕空門，蒙父母情允，許捨入本院出家為童行。伏乞堂頭和尚慈悲容納。謹狀年月日，具前位某押送。如有父母，即連狀書名。住持人押狀付知事。新到童行於庫司參禮訖，將行李入童行堂。參禮堂主訖，堂主掛搭，竝指床位。至晚參，大眾、行者巡堂立定，堂主將新到禮參頭已下，三禮或六禮，不答禮。巡堂一匝，下位立。今具規矩如後。
夫道不孤運，弘之由人。欲成清淨叢林，不可遺於細行。而況布金地上，選佛場中。既預出家，宜深慶幸。今茲教示，略舉三章；若善依行，方為佛子。
立身第一。近事大僧，當持五戒：一、不殺生，二、不偷盜，三、不淫慾，四、不妄語，五、不飲酒、食肉。除齋粥外，竝不得雜食。非常住差使，不得出門。非大緣事，不得請假。又參禪問道者，收攝身心，不得散亂。念經求度者，溫習經業，不得懶墮。又常念修行，報答王臣荷戴之恩，施主供給之恩，父母養育之恩，師長教導之恩。又常思惟，父母亡歿者，恐入惡道，應以修行濟㧞。父母現在者，勸令歸依三寶，發菩提心。又著衣喫飯，常知來處；若不修行，何門報答。
又行者上衣直裰為正，自餘俗服，非出家衣也。鞋須白色，不得紫皂。須繫腰絛，不用勒巾搭膊。又衣服常須淨潔整齊，直裰下不得露袴口，冬夏當打脚絣。又聽參行益，及赴茶湯，須具鞋韈。行須斂手，坐必端身。不得倚靠，不得掉臂，及不得把臂同行。又諸處逢師僧，當斂身避路，問訊令過。見官員施主同行，先當問訊僧家，次當祗揖官員施主。既出家持戒，著真田衣、直裰，竝不得跪拜俗家。雖見父母，只得祗揖。又不淨之手，不得捉經卷，拈掇護淨之物。又粥飰二時，各念心經三卷，報答十方施主，供給僧行，勞形喪命，人畜微蟲。端心授食，不得說話。每日晚參，於佛殿前禮佛，竝須專心唱禮。不得心緣他事，口和音聲。如常住作務罷，參禪者屏處宴坐，念經者上案誦習，不得相聚戲笑，又說非義之言。若相罵、相打，種種違諍，竝非出家之人，切宜禁戒。晚參後無事，不可過堂西，竝堂頭、庫下、行者寮、作務處所，及於屏處閑話。有智之人，遞相警察。凡為行者，須是立身孤潔，作事明白，不得事涉嫌疑，點污清眾。
陪眾第二。既已出家參陪清眾，常念柔和善順，不得我慢貢高，大者為兄，小者為弟。徐言持正，勿宣人短；儻有諍者，兩相和合。但以慈心相向，不得惡語傷人。若也欺凌同列，走扇是非，如此出家，全無利益。他人財物，不得擅使。別人衣被，不得自移。不得床上立地著衣，不得背聖僧上床。若揭門簾，常垂後手，不得敲磕作聲。堂中不得露頭衩衣。打靜已後，未開靜已前，除常住事，不得於堂內及近童行堂說話。堂中不得書寫、毀畫、破壞墻壁，不得懸掛書圖幀，及牓貼閑雜文字。脚頭不得安經案，床頭不得置枕屏。舊衣、鞋韈安置床下，衣單枕被常令整齊。堂中尋常不得高聲說話，喧亂大眾，常須躡足輕行。非自己衣單下，不得坐臥閑話。參頭、堂主常切提舉，亦仰鄰床呵責禁止。爐中不得撥火及敲火筯，作聲爐中。不得久坐，有妨眾人。打版、茶湯，竝須齊赴。看經寮舍，令打疊淨潔，不得說話。浴室內不得躶形，及不得高聲語笑。不得床上立地著衣，及床上立地梳頭。堂主常管打靜、開靜，行者聞開靜便起，不得躭著睡眠。若授利養錢物，不得隱匿，當白入眾抽分一。
作務第三。聞普請版，須管及早齊赴。上案處不得說話，恐唾墮落眾僧食內，獲罪不小。普請處不得高聲說話，何況喧閙叫笑，常須靜默，令俗人生善。欲行益時，先挽起衣袖，洗手令淨。僧堂前不得說話，不得倚靠斜立，不得撒手無禮。輕放家事，不得作聲。入僧室不得急行大步，應當安詳。次第行益，須看眾僧各人所要多少，臨時斟酌。不得垂手提鹽醋桶子。行益處如嚏噴咳嗽，當須背身。若舁桶者，斂閑手當胸，不得垂臂。
堂頭、庫下、諸寮舍供過行者，常切小心，護惜常住財物家事，猶如眼睛。及盡心扶持，不得令住持、知事、眾僧動念。如當次普請作務，畫時各歸供過處所。
厨中局次行者，各盡己長，辦集僧事。常令飲食及鍋竈家事，猶先和會，不得臨時爭競，各宜道心供眾，勿憚勤苦。今雖小勞，後獲大利。
諸殿堂行者，當管洒掃淨潔，香花供養，切在整齊。或遇風起，諸殿堂不得點燈。每日下供養，當禮拜發願，願四恩三有、土地龍天、法界眾生，同圓種智。
打鐘行者不得失時，常令洒掃，竝齋時燒香禮拜，願聞鐘聲，皆得解脫。
門子行者，撿察出入僧行。無故上街及頻請假出入者，常切照管，謹慎火燭。
火頭上火，常知緊慢，不得與局次行者相違。
堂頭、庫下茶頭行者，常宜照管火燭及點撿茶湯。
園頭行者，常令勤勞同心，供給大眾，不得懶倦辭避。及守護行者，凡所作務，皆聽園頭支撥，不得悞事。
諸莊行者，所託非輕：第一，清廉，不侵常住；第二，了事，不惹官方；第三，善巧，調和行者莊客，與莊舍和睦，不令鬪爭；第四，知時，耕田下種，各務合宜；第五、慈心，照管頭口，勿令羸瘦，及不得令使牛人亂有鞭打；第六、護戒，鈐束行者不作非違之事，防閑莊客不偷常住錢穀；第七、精勤，常詣地頭，照管地界及諸色田苗；第八、明本，不為供勤三寶，則是勞而無功。
車頭行者，常須照管頭口充肥，及不少欠斛斗。在外止宿之處，看守草料，惜護行止，不得飲酒食肉，及作非違之事。
參頭、堂主常務公心，統眾不得挾私。眾人有過，須當舉白，大則覆知事、住持人行遣，小則報典座罰錢入眾。行者等，若參頭支撥，不得違背，稍有稽遲。
右前件規矩，竝是出家細行，如能委曲推行，便為得度之本也。他時若獲披剃，高僧軌範一切見成，却以此法教示初機，自然令法久住。如知而故犯，犯而不悔，非惟辜負四恩，虗霑信施，龍天土地，皆所不容，業果三塗，何所逃避。既是出家之輩，自當因果分明。時中不昧正因，便是成佛有分。
在家菩薩，先當事佛，務極嚴謹。永斷葷酒，堅守齋法。於諸慾染，誓不擬犯。親近知識，發明己見，隨其悟入，如理修行。若初心之士，未能頓除葷酒，且食早素，一月之間，已能減半。久習淳熟，自能永斷長齋。及欲障厚者，先且奉行五戒，然後進登菩薩清淨大戒。若未能親近知識者，但應讀誦大乘，助發正見。若未悟摩訶般若者，但依佛語修行，時中亦不虗棄。學般若菩薩應當勤發願云：南無佛，南無法，南無僧。願身心安樂，進道無魔，般若光中，念念之間，常以般若發悟一切眾生，普願一切眾生頓悟摩訶般若波羅密多，同成無上正遍知覺。
齋僧之法，以敬為宗。但依僧次延迎，不得妄生輕重。凡夫肉眼，誰辨聖賢？誤起輕心，定招薄福。或有親臨梵剎，就設齋筵，此人來世之中，必感自然之報。然而清淨福田，理應專一，不宜多招賓客，雜亂正因。設携親友隨喜勝緣，但可飲食均平，請各隨眾，不可容居高位，倍享精豐；僧在下流，隨緣澹薄。設齋之日，亦應慎護三業，不得飲酒食肉。若能如此，福德無量。
按百丈大智禪師，以禪宗肇自少室，至曹溪已來，多居律寺。雖則別院，然於說法、住持，未合軌度，故常爾介懷，乃曰：祖宗之道，欲誕布化，冀其將來永不泯者，豈當與諸部阿笈摩教為隨行耶？或曰：瑜伽論、瓔珞經大乘戒律，何不依隨耶？師曰：吾所宗非局大小乘，非異大小乘，當愽約折中，設於制範，務其宜也。於是創意別立禪居。
昔時居律寺，別院啟禪門。大智禪師後，方知祖道尊。
凡具道眼有可遵之德者，號曰長老。如西域道高臘長呼須菩提等之謂也。既為化主，即處于方丈。同淨名之室，非私寢之室也。
道德兼隆者，方能嗣祖宗。須菩提雅號，無垢稱家風。
不立佛殿，唯搆法堂者，表佛祖親受，當代為尊也。
入門無佛殿，陞座有虗堂。即此傳心印，當知是法王。
所裒學眾無多少，二無高下，盡入僧堂中依夏次安排。設長連牀、椸架掛搭道具。
學徒無眾寡，高下入僧堂。道具安椸架，周圍設廣牀。
臥必斜枕牀脣，右脇吉祥睡者，以其坐禪既久，略偃息而已。具四威儀也。
斜枕牀脣臥，安祥右脇眠。暫時調四大，敷坐復安禪。
除入室請益，任學者勤怠，或上或下，不拘常準。
入室參玄理，摳衣請益時，任他勤與怠，上下勿常儀。
其闔院大眾朝參夕聚，長老上堂陞座，主事、徒眾鴈立側聆，賓主問酬，激揚宗要者，示依法而住也。
夕聚晨參處，師徒集會時，陞堂須鴈立，側耳聽玄微。
齋粥隨宜，二時均平，其節儉者，表法食雙運也。行普請法者，上下均力也。置十務謂之寮舍，每用首領一人管多人營事，令各司其局也。
法食宜雙運，精麤且過時，諸頭分局務，普請貴勻齊。
或有假號竊形，混于清眾，竝別致喧撓之事，即堂司維那撿舉，抽下本位掛搭，擯令出院者，貴安清眾也。
不信天真佛，來為假比丘，即時抽掛搭，去矣莫迴頭。
或有所犯，即須集眾以拄杖杖之，焚燒道具，逐從偏門而出者，示耻辱也。
犯重焚衣鉢，應當集眾人，山藤聊示耻，驅擯出偏門。
詳此條制，有四種益：一、不污清眾，生恭信心故。三業不善，不可共住。準律合用梵壇治之，當驅出院。清眾既安，恭信生矣。二、不毀僧形，徇佛制故。隨宜懲罰，得留法服，後必悔之。三、不擾公門，省獄訟故。四、不洩于外，護綱宗故。四來同居，凡聖孰辨？且如來應世，尚有六群之黨，況今像末，豈得全無？向見有輩，但見一僧有過，便雷同譏誚，殊不知以輕眾慢法，其損甚大。今禪門若無妨害者，宜依百丈叢林格式，量事區分。雖立法防姦未為賢士，然寧可有法而無犯，不可有犯而無教。推百丈禪師護法之益，其為大矣！
擯逐成何益？安禪不毀僧，公門無獄訟，祖蓆播嘉聲。
今禪門別行，由百丈之始。略敘大要，徧示後來學者，貴不忘其本也。
諸方自古共遵所濟眾務、急救弊之要者，凡三十件，用示方來，切在詳稟，確志維衛，永成軌範。俾醜迹穢聲，無流外聽。不唯叔世禪林之光茂，亦乃護法之一端耳。其事件名數，條牒如左。
百丈存綱領，諸方酌古今，始終三十事，一一護叢林。
一、堂司凡掛搭僧人，須依六念上戒臘資次安掛。或寺門主執，及化導迴，只可移上三五位。如經坐次已高，不可更移。或監收及小頭首，不用移改。或諸方僧，或輔弼叢席道德名望者，先掛搭畢，後白住持人高低移上，切在臨時。
安僧排戒臘，執事略推移，小小諸頭首，還應似舊時。
輔弼叢林者，名高道德尊，到時先掛搭，方稟住持人。
一、參時巡堂，須依掛搭次第，入堂及晚參巡堂罷，各歸寮舍問訊後，却來展單。
晚參逢念誦，寮舍暫須還，問訊竝湯罷，迴來却展單。
一、新到三日內，且於堂中候赴茶湯，未可便歸寮舍。及粥後偃息，須當早起，免見堂中尋請借問，喧動清眾。
初來三日內，祇候赴茶湯，粥後宜先起，時中且在堂。
一、新到山門時，特為點茶，其禮至重。凡接送盞槖，切在恭謹，祇揖上下，不可慢易，有失禮儀。
山門如特為，禮意重於山，趂赴依時節，身心莫等閑。
一、請假遊山，只可半月。或過限者，須呈祠部，再守堂儀。如違，則準院施行。
請假遊山者，還將半月期，過時重掛搭，依舊守堂儀。
一、新到掛搭後，或起他遊，須候十五日堂儀滿，仍白堂司，方可前去，貴消落牀曆。
堂儀經半月，起必報堂司，所貴消牀曆，如今去不辭。
一、遇開啟聖節道場，或欲起離雲遊，須候一次上殿看經，方可前去。無自輕易。
福田衣下客，自古免征徭，不是因祈禱，何緣答聖朝？
叢林逢聖節，輪次預看經，事訖方前去，酬恩勿自輕。
一、二時齋粥，須依掛搭資次坐，不得過越高位。仍須候長版鳴，方可下鉢。食時不得匙筯刮鉢作聲，動其無福鬼神生飢渴想，罪不可量，切宜低細。
巡堂依掛搭，粥飯亦如之，鵽鵰獼猴象，猶能識禮儀。
下鉢依時節，安排應上肩，寅時長版後，三下午齋前。
粥飯宜低細，無令鉢有聲，鬼神生熱惱，自損亦非輕。
一、掛搭後，臥具衣服常須齊整，非己單蓆，不得擅意自移几開單。切須低細。亦不得於床上立地拽揲被服，及不得背面上床。
自己衣單下，尋常要整齊，他人安被處，不得擅遷移。
欲上長連榻，常應面聖僧，展單心欲細，開被手宜輕。
後夜聞開靜，方容疊寢衣，莫於床上立，禮度太乖違。
一、臥袈裟不得推搭版頭及聖僧龕所，只得揲以淨巾襯蓋，安於枕前，次安上衫等衣。
佛制離衣宿，安排向枕前，版頭竝案上，疑悞涉瓜田。
莫卸裙衫睡，堂中免衩衣，先賢令解帶，權且為初機。
一、粥前竝放參後，不得開函櫃，及堂中不得聚頭說話，亦不得坐靠版頭。如出三門外遊處及爐中向火，不得高聲語笑，及撥火等。或遇下帳簾，須當候鐘鳴，須至整齊。
放參同下帳，鐘動各垂簾，及早開函櫃，當知避眾嫌。
堂下勤宴坐，廓下少閑遊，第一宜深戒，全身靠版頭。
經行由靜默，況復在圍爐，撥火竝閑話，知君行業麤。
一、後夜及版鐘未鳴，或先起，切須低聲揭簾，出入不得拖拽鞋靸。及洗面處，不得高聲涕唾，敲礚桶杓，驚動清眾。
涕唾拖鞋履，清宵必共嫌，輕輕拈桶杓，欵欵放門簾。
一、掛牌接官，須至齊赴，貴令整肅，生外護心。
尊官臨梵剎，迎送動禪林，去就應齊整，令生外護心。
一、凡普請處，著五條衣，闔寮齊赴，除寮主外。及至普請處，不得聚頭說話。
普請除寮主，應當掛五條，作時須靜默，不得閙嘈嘈。
一、諸寮舍命寮主者，須掛搭前後輪次主執一月日，貴上下均齊，彼此承奉，不得雜亂，免有橫譏。
若命寮中主，須依掛搭推，不唯消謗議，所貴在均齊。
一、尊殿上只可焚香瞻禮，不可倚靠欄楯，聚頭語笑。或披作衣時，不得上殿而過，免有輕觸聖像。
殿塔焚修地，龍神暗護持，凭欄竝語笑，損福定無疑。
梵語安他會，經言作務衣，若從尊殿過，崇奉禮還虧。
一、諸寮舍只得寮主及寮中上座一人寮內睡臥，如堂司請人睡，不在此限。
伴寮唯首座，此外聽堂司，大眾衣盂地，閑人總不宜。
一、堂中及寮內去失衣物等，須具衣物色數、時節、處所，聞白主首驗認，有無虗實。如情理重者，白堂司集眾搜堂及寮，犯者公行，妄者弃眾。
眾中如去失，色件要分明，物重須搜撿，情輕事可評。
一、浴時聞皷聲須得早赴，遲則有妨行者澡洗。第一通皷、第二通皷眾僧入浴，第三通皷山門主執者浴，煞皷行者浴，無令混雜。浴室內須用浴巾蓋體，各避眾眼。
兩會堂僧浴，三通執事來，淨人聞煞皷，次第勿相乖。
浴久妨清眾，來遲礙淨人，裙衫須蓋體，語笑莫紛紛。
一、諸寮舍不得高聲讀誦經典竝閑雜文字。自己案分，禪策文字，常蓋齊整。或把針、剃頭、剪紙、合藥，或曬鞋靸、觸衣、浴具，皆於屋後僻處。仍逐時打疊，免有狼藉眾人處所。
几案宜瀟洒，看寻貴悄然，慎言如不語，處眾似居山。
把針竝合藥，剪紙剃頭時，作務喧清眾，寮中總不宜。
鞋安浴具，乃至觸衣裳，僻處竝寮後，收時要審詳。
一、聖眾內或有盜竊、酒色及闘諍污眾、喧亂不律等事，皆集眾弃逐出院，不從即聞公。
盜財竝闘諍，酒色污僧倫，速遣離清眾，容留即敗群。
一、頭首等不安，輕可只於寮中將息三日，如病重者，當白維那移入延壽寮。
疾病經三日，須歸延壽堂，叢林知事者，到此勿彷徨。
一、堂內清眾，如不充主首，掌握山門，但隨眾作務。齋粥參請外，當自省己，各守分業，積德隆道，用光叢席。不可已外干管院務，擅自更張生事，走扇是非，有撓清眾，無令安靜。違者即准院令。
三條椽下客，自了一身休，幸有僧知事，何須強出頭。
一、堂中凡坐時，不得臨床前，須斂衣服，近後穩坐，離牀脣五寸，貴無參差，發瞻敬意。
莫據牀脣坐，衣裳直下垂，應留展鉢地，前後勿參差。
一、送亡僧不可語笑作樂，宜懷追慘，恐他道業未明，虗生浪死，各自省究。或估唱衣物之時，本與清眾結緣，共破慳貪，切不可輕唱貴賣，剝削餘直。非為十方義聚，收唱衣錢。除支使外，均俵清眾看經。或暫到見送及唱衣，三分得一分。或施主看經錢亦准此。
送死宜追慘，防伊道未成，遺財津送外，分俵為看經。
為破慳貪業，僧亡必唱衣，標心圖世利，不是出家兒。
見估亡僧物，三分得一分，看經如後到，折利亦同論。
一、首座凡早晚坐堂，竝早參及二時齋粥，須至先赴堂。或聖眾參差不合宜事，粥前大眾集，當須告白勸勉，貴得整齊。
首座為標準，朝晡合坐堂，早參竝粥飯，先到是尋常。
欲白堂中事，寅朝眾集時，一言如當理，何必在繁辭。
一、知事職局，臨事須以至公，各守法度，力荷叢席。至於內外事迹，或未深通曉，須當上下通議。早晚參及動眾所，如无急幹，竝須齊赴，貴率於眾。凡行者人工有過，但晚參庫堂內指約戒勵。或遇官客，齋粥二時不得行遣，慮動眾念。
職事宜通曉，公清務保任，赤心弘大眾，竭力荷叢林。
事有疑難處，商量勿異心，相和如水乳，握土變黃金。
庫堂懲有罪，須是晚參時，粥飯竝官客，聞之必皺眉。
一、主首分司列局，主執山門大小事務，各有自來規式條目。當修本局，務成事業，不可局外生事，貴當安靜，無至亂倫。
叢林分主首，各自有司存，守己都無事，侵權即亂倫。
一、五日一參，三八日晚參，奉為四恩三有念誦。每月六為准。
念誦逢三八，陞堂五日期，昔賢垂懿範，後代莫相違。
一、住持人每遇月旦，須巡寮舍，安存清眾。詢及寮中，或有欠闕動用等，及時應副。凡二時齋粥，住持人赴堂，兩通皷聲，堂前鍾鳴，入堂。如聲絕入堂，即當首座撿舉。或動眾普請，及送亡僧估唱衣物等，竝須躬赴，如違，盡當撿舉。仍無官客，乃無疾病，須當赴堂。不得別置粥食。山門知事，亦皆准此。
自古巡寮法，安存眾比丘，有無應借問，應副莫遲留。
兩會厨前皷，來時莫太遲，堂前鐘響處，便是入堂時。
唱衣竝普請，粥飯送亡僧，第一宜親赴，叢林事不輕。
住持竝執事，粥飯勿乖常，無病無官客，應須總赴堂。
前件規矩，先德垂範，十方清眾，宜各遵行。
