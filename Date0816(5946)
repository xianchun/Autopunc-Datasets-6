五百問論何為而造耶？曰：為俾破權執，悟實道也。然篤而論之，如來一代說大小權實教，每會必各有囑累，諸大羅漢弘演小宗，彌勒以權教為職，文殊大乘為任等，是荷擔菩提，莊嚴雙樹，其間豈容優劣哉！及至滅後，諸大祖師後先遞出，分宗立家，偏弘一門，蓋亦各受密囑，乘愿轂而來者也。若慈恩基師專據深密，主張瑜伽，以三時教該括一化，三無二有統轄眾機，其極遂至乎以一乘為權，三乘為實矣。
斯旨也，始與我所弘法華之者，戛戛乎不相容焉，則不得不作為玄贊，別立一家之說也。然竊忖其意，豈非木牛楊葉，俯提弱喪，以余深法示教利喜者耶？所謂世界故實，第一義故實，權誘方便皆無唐捐。但稟今宗，教眼未明者，或眩其說，將泣兩岐。又彼宗徒牢執一途，或恐馴致蹋順璟之禍。又復焉知無或不幸而寶器受粗食者乎？是論主之所以深憂遠慮而有此造也歟。
條章雖多，大要有三焉：一、開顯正意，為決定聲聞而翻判屬有性，以敗種之論，通再活之經，安得今已生竟，引論滅之？此剡足徇屨，點金成鐵，不知其可。二、今經要在乎顯一代設化之意，諸法門網目總讓之前經，然虛張名相，廣開章段，大小參雜，今昔莫辨，而大事因緣措之弗顧，買櫝還珠不亦戾乎？三、末世弘通專為行人，紛綸法相茫如煙海，不見一語及于行要，問橋論箭，空費光景，一朝瞑目，色心何依？此棄所急，而不知務也。他若事義去取，訓詁同異類，則抑末矣。
三要既呈矣，庶幾教臺徒確有所守及習彼宗者祛膠著，或有圓種者生慕向焉。非必圖強聒一切，悉使舍彼從此也。制作主意蓋如斯而已矣。
此論智證大師之所將來，趙宋時彼方已失傳，最宜須寶護，獨奈舊刻鹵莾，訛謬相望，而復靡別本可讎校，慧心致疑，其來也久矣。每一披卷，未曾不憮然而增慨也。
山門碩匠有守篤和尚，惋惜不置，乃據昔人所考核，及玄贊等，默索精思，嚴訂其譌，疑者不敢輒改，別為箋注三卷，論定是非，且略釋肯綮難通者。於是從來以為不可讀，委諸高閣者，皆喜而讀之研之，得益者寢多。其孫昌宗上人銳志進學，稱不愧堂構之任，比以和尚校本，壽之梨棗，仍以箋注分會入本論各章之下，合刻之，將欲以公于大方，而揭論主之志於幾墜也。其為功為惠亦豈小哉！刻成，徵余弁言，余聞之喜甚，乃不自揣，敢攄鄙見。如此且為提其要曰，清涼國師有言：法華云：此經難信難解。佛現在世，猶多怨嫉，況滅度後？誠哉斯言！若保執三乘五性，不信一乘一性者，深為可愍。此甄簡權實，絲毫不貸，所謂寶山無非寶，取之先擇摩尼也。
智證大師曰：釋法華者三家：三論、法相、天臺，并是法王之一官，法界之一門，能為眾生之妙藥，能為諸趣之津梁。此四悉投機諸祖一揆，所謂雪山無非藥，采者期於對病也。若異其異，而不通於大同，則於和合海分河飲水，徒長見慢，與夫外道諍訟何異乎？雖然，此猶未也。智者大師之言曰方便說，稱妙不妙，見理之時無復權實，非權非實，亦無妙與不妙，是故稱妙也。
嗚乎！此何等境界，安得與法界有情同造乎斯地，受廣大妙法喜樂乎？讀者倘幸稔知之，則守篤和尚用心之苦，并昌宗上人致力之勤，皆為非唐設也。乃是論流通日昌月盛，我有望焉，豈不大歡喜哉！寬政六年歲次甲寅孟秋，後學六如沙門慈周撰。