云何名法忍？忍諸恭敬、供養眾生及諸瞋惱、婬欲之人，是名生忍。忍其供養、恭敬法及瞋惱、婬欲法，是為法忍。復次，法忍者，於內六情不著，於外六塵不受，能於此二不作分別。何以故？內相如外，外相如內，二相俱不可得故，一相故，因緣合故，其實空故，一切法相常清凈故，如、真際、法性相故，不二入故，雖無二，亦不一。如是觀諸法，心信不轉，是名法忍。如毗摩羅鞊經中：
法住菩薩說：生滅為二，不生不滅是不二入法門。
乃至文殊尸利說：無聞無見，一切心滅，無說無語，是不二入法門。毗摩羅鞊默然無言。
諸菩薩贊言：善哉！善哉！是真不二入法門。
復次，一切法有二種：一者、眾生；二者、諸法。菩薩於眾生中忍，如先說，今說法中忍。法有二種：心法、非心法。非心法中，有內有外，外有寒、熱、風、雨等，內有饑、渴、老、病、死等。如是等種種，名為非心法。心法中有二種：一者、瞋恚、憂愁、疑等；二者、婬欲、憍慢等。是二名為心法。菩薩於此二法，能忍不動，是名法忍。
問曰：於眾生中，若瞋惱害命得罪，憐愍得福，寒、熱、風、雨無有增損，云何而忍？
答曰：雖無增損，而自生惱亂憂苦，害菩薩道，以是故，應當忍。復次，非但煞惱眾生故得罪，為惡心作因緣故有罪。所以者何？雖煞眾生，而無記心，是便無罪；慈念眾生，雖無所與，而大得福。以是故，寒、熱、風、雨雖無增損，然以能生惡意故得罪。以是故，應當忍。復次，菩薩自知宿罪因緣，生此苦處，此我自作，我應自受。如是思惟，是故能忍。
復次，菩薩思惟：國土有二種，有凈，有不凈。菩薩若生不凈國中，受此辛苦饑寒眾惱，自發凈愿：我成佛時，國中無此眾苦。此雖不凈，乃是我利。復次，菩薩思惟：世間八法，賢圣所不能免，何況於我。以是故，應當忍。復次，菩薩思惟：知此人身，無牢無強，為老病死所逐，雖復天身清凈，無老無病，耽著天樂。譬如醉人，不得修行道福出家離欲。以是故，於此人身，自忍修福，利益眾生。
復次，菩薩思惟：我受此四大五眾身，應有種種苦分，無有受身而不苦者，富貴、貧賤、出家、在家、愚智、明闇，無得免者。何以故？富貴之人常有畏怖，守護財物，譬如肥羊，早就屠機；如烏銜肉，眾烏逐之。貧賤之人有饑寒之苦。出家之人今世雖苦，後世受福得道。在家之人今世雖樂，後世受苦。愚人先求今世樂，無常對至，後則受苦。智人思惟無常苦，後則受樂得道。如是等受身之人，無不有苦，是故菩薩應當行忍。
復次，菩薩思惟：一切世間皆苦，我當云何於中而欲求樂？復次，菩薩思惟：我於無量劫中常受眾苦，無所利益，未曾為法；今日為眾生求佛道，雖受此苦，當得大利。是故外內諸苦，悉當忍受。復次，菩薩大心誓愿：若阿鼻泥犁苦，我當忍之，何況小苦而不能忍。若小不忍，何能忍大？如是種種外法中忍，名曰法忍。
問曰：云何內心法中能忍？
答曰：菩薩思惟：我雖未得道，諸結未斷，若當不忍，與凡人不異，非為菩薩。復自思惟：若我得道，斷諸結使，則無法可忍。復次，饑渴寒熱是外魔軍，結使煩惱是內魔賊，我當破此二軍，以成佛道；若不尒者，佛道不成。
如說佛苦行六年，魔王來言：剎利貴人，汝千分生中，正有一分活耳。速起，還國布施修福，可得今世後世人中、天上之樂。道不可得，汝唐勤苦。汝若不受軟言，守迷不起，我當將大軍眾來擊破汝。
菩薩言：我今當破汝大力內軍，何況外軍。
魔言：何等是我內軍？
答曰：欲是汝初軍，憂愁為第二，
饑渴第三軍，渴愛為第四，
睡眠第五軍，怖畏為第六，
疑悔第七軍，瞋恚為第八，
利養虛稱九，自高蔑人十。
如是等軍眾，厭沒出家人，
我以禪智力，破汝此諸軍，
得成佛道已，度脫一切人。
菩薩於此諸軍雖未能破，著忍辱鎧，捉智慧劍，執禪定楯，遮諸煩惱箭，是名內忍。復次，菩薩於諸煩惱中，應當修忍，不應斷結。何以故？若斷結者，所失甚多，墮阿羅漢道中，與根敗無異。是故遮而不斷，以修忍辱，不隨結使。
問曰：云何結使未斷而能不隨？
答曰：正思惟故，雖有煩惱而能不隨。復次，思惟觀空無常相故，雖有妙好五欲，不生諸結。
譬如國王有一大臣，自覆藏罪，人所不知。王言：取無脂肥羊來，汝若不得者，當與汝罪。
大臣有智，系一大羊，以草谷好養，日三以狼而畏怖之，羊雖得養，肥而無脂。牽羊與王，王遣人煞之，肥而無脂。
王問：云何得尒？
答以上事。菩薩亦如是，見無常、苦、空狼，令諸結使脂消，諸功德肉肥。
復次，菩薩功德福報無量故，其心柔軟，諸結使薄，易修忍辱。譬如師子王在林中吼，有人見之，叩頭求哀，則放令去；虎、豹小物，不能尒也。何以故？師子王貴獸，有智分別故；虎、豹賤蟲，不知分別故。又如壞軍，得值大將則活，值遇小兵則死。復次，菩薩智慧力，觀瞋恚有種種諸惡，觀忍辱有種種功德，是故能忍結使。
復次，菩薩心有智力，能斷結使，為眾生故，久住世間；知結使是賊，是故忍而不隨。菩薩系此結賊，不令縱逸而行功德。譬如有賊，以因緣故不煞，堅閉一處而自修事業。復次，菩薩實知諸法相故，不以諸結使為惡，不以功德為妙，是故於結不瞋，功德不愛。以此智力故，能修忍辱。如偈說：
菩薩斷除諸不善，乃至極微滅無余，
大功德福無有量，所造事業無不辦。
菩薩大智慧力故，於諸結使不能惱，
是故能知諸法相，生死涅盤一無二。
如是種種因緣，雖未得道，於諸煩惱法中能忍，是名法忍。
復次，菩薩於一切法知一相無二。一切法可識相故言一。眼識識色，乃至意識識法，是可識相法故言一。復次，一切法可知相故言一。苦法智、苦比智，知苦諦；集法智、集比智，知集諦；滅法智、滅比智，知滅諦；道法智、道比智，知道諦。及善世智，亦知苦集滅道，虛空非智緣滅，是可知相法故言一。復次，一切法可緣相故言一。眼識及眼識相應法緣色，耳識、鼻識、舌識、身識亦如是；意識及意識相應法亦緣眼，亦緣色，亦緣眼識，乃至緣意，緣法，緣意識。一切法可緣相故言一。
復次，有人言：一切法各皆一，一復有一，名為二，三一名為三，如是乃至千萬，皆是一而假名為千萬。復次，一切法中有相故言一，一相故名為一。一切物名為法，法相故名為一。如是等無量一門，破異相不著一，是名法忍。復次，菩薩觀一切為二。何等二？二名內外相。內外相故，內非外相，外非內相。
復次，一切法有、無相故為二。空、不空，常、非常，我、非我，色、非色，可見、不可見，有對、非有對，有漏、無漏，有為、無為，心法、非心法，心數法、非心數法，心相應法、非心相應法。如是無量二門，破一不著二，是名為法忍。復次，菩薩或觀一切法為三。何等為三？下、中、上，善、不善、無記，有、無、非有非無，見諦斷、思惟斷、無斷，學、無學、非學非無學，報、有報、非報非有報。如是無量三門，破一不著異，是名為法忍。復次，菩薩雖未得無漏道，結使未斷，能信無漏圣法及三種法印：一者、一切有為生法無常等印；二者、一切法無我印；三者、涅盤實法印。得道賢圣人自得自知，菩薩雖未得道，能信能受，是名法忍。復次，於十四難不答法中，有常、無常等，觀察無礙，不失中道，是法能忍，是為法忍。
如一比丘，於此十四難思惟觀察，不能通達，心不能忍。持衣鉢至佛所，白佛言：佛能為我解此十四難，使我意了者，當作弟子；若不能解，我當更求余道。
佛告：癡人！汝本共我要誓，若答十四難，汝作我弟子耶？
比丘言：不也。
佛言：汝癡人今何以言若不答我，不作弟子？我為老、病、死人說法濟度，此十四難是鬬諍法，於法無益，但是戲論，何用問為？若為汝答，汝心不了，至死不解，不能得脫生、老、病、死。譬如有人身被毒箭，親屬呼醫，欲為出箭涂藥，便言：未可出箭，我先當知汝姓字、親里、父母、年歲；次欲知箭出在何山、何木、何羽，作箭鏃者為是何人、是何等鐵；復欲知弓何山木、何蟲角；復欲知藥是何處生、是何種名。如是等事盡了了知之，然後聽汝出箭涂藥。
佛問比丘：此人可得知此眾事，然後出箭不？
比丘言：不可得知，若待盡知，此則已死。
佛言：汝亦如是，為邪見箭愛毒涂，已入汝心，欲拔此箭，作我弟子；而不欲出箭，方欲求盡世間常、無常、邊、無邊等，求之未得，則失慧命，與畜生同死，自投黑闇。比丘慚愧，深識佛語，即得阿羅漢道。
復次，菩薩欲作一切智人，應推求一切法，知其實相，於十四難中不滯不礙，知其是心重病，能出能忍，是名法忍。復次，佛法甚深，清凈微妙，演暢種種無量法門，能一心信受，不疑不悔，是名法忍。如佛所言，諸法雖空，亦不斷，亦不滅；諸法因緣相續生，亦非常；諸法雖無神，亦不失罪福。一心念頃，身諸法、諸根、諸慧轉滅不停，不至後念；新新生滅，亦不失無量世中因緣業。諸眾、界、入中，皆空無神，而眾生輪轉五道中受生死。如是等種種甚深微妙法，雖未得佛道，能信能受，不疑不悔，是為法忍。復次，阿羅漢、辟支佛畏惡生死，早求入涅盤；菩薩未得成佛，而欲求一切智，欲憐愍眾生，欲了了分別知諸法實相，是中能忍，是名法忍。
問曰：云何觀諸法實相？
答曰：觀知諸法無有瑕隙，不可破，不可壞，是為實相。
問曰：一切語皆可答可破可壞，云何言不可破壞是為實相？
答曰：以諸法不可破故，佛法中一切言語道過，心行處滅，常不生不滅，如涅盤相。何以故？若諸法相實有，不應無；若諸法先有今無，則是斷滅。復次，諸法不應是常。何以故？若常，則無罪無福，無所傷煞，亦無施命，亦無修行利益，亦無縛無解，世間則是涅盤。如是等因緣故，諸法不應常。若諸法無常，則是斷滅，亦無罪無福，亦無增損功德業，因緣果報亦失。如是等因緣故，諸法不應無常。
問曰：汝言佛法中常亦不實，無常亦不實，是事不然。何以故？佛法中常亦實，無常亦實。常者，數緣盡、非數緣盡，虛空不生不住不滅故，是常相；無常者，五眾生住滅故，無常相。汝何以言常、無常皆不實？
答曰：圣人有二種語：一者、方便語；二者、直語。方便語者，為人為因緣故。為人者，為眾生說是常是無常。如對治悉檀中說。若說無常，欲拔眾生三界著樂。佛思惟以何令眾生得離欲，是故說無常法。如偈說：
若觀無生法，於生法得離，
若觀無為法，於有為得離。
云何生？生名因緣和合，無常不自在，屬因緣；有老病死相、欺誑相、破壞相，是名生；生則是有為法。如對治悉檀說，常、無常，非實相，二俱過故。若諸法非有常，非無常，是為愚癡論。所以者何？若非有，則破無；若非無，則破有；若破此二事，更有何法可說？
問曰：佛法常空相中，非有非無，空以除有，空空遮無，是為非有非無，何以言愚癡論？
答曰：佛法實相，不受不著。汝非有非無受著故，是為癡論。若言非有非無，是則可說可破，是心生處，是鬬諍處。佛法則不然，雖因緣故，說非有非無不生著，不生著則不可壞，不可破。諸法若有邊，若無邊，若有無邊，若非有無邊；若死後有去，若死後無去。若死後有去無去，若死後非有去非無去；是身是神，身異神異，亦如是，皆不實。於六十二見中，觀諸法亦皆不實。如是一切除卻，信佛法清凈不壞相，心不悔不轉，是名法忍。
復次，有無二邊，觀諸法生時住時，則為有見相；觀諸法老時壞時，則為無見相。三界眾生多著此二見相。是二種法虛誑不實，若實有相，則不應無。何以故？今無先有，則墮斷中，若斷是則不然。復次，一切諸法名字和合故，謂之為有。以是故，名字和合所生法不可得。
問曰：名字所生法雖不可得，則有名字和合。
答曰：若無法，名字為誰而和合？是則無名字。復次，若諸法實有，不應以心識故知有；若以心識故知有，是則非有。如地堅相，以身根、身識知故有，若無身根、身識知，則無堅相。
問曰：身根、身識，若知若不知，而地常是堅相？
答曰：若先自知有堅相，若從他聞，則知有堅相，若先不知不聞，則無堅相。復次，地若常是堅相，不應舍其相。如凝酥、蠟蜜、樹膠，融則舍其堅相，墮濕相中。金、銀、銅、鐵等亦尒。如水為濕相，寒則轉為堅相。如是等種種，悉皆舍相。復次，諸論議師輩，有能令無，無能令有；諸賢圣人、坐禪人，能令地作水，水作地。如是等諸法皆可轉。如十一切入中說。復次，是有見，為貪欲、瞋恚、愚癡、結縛、鬬諍故生；若有生此欲、恚等處，是非佛法。何以故？佛法相善凈故，以是故非實。
復次，一切法有二種：色法、無色法。色法分析乃至微塵，散滅無余，如破施物中說。無色法五情所不知故，意情生住滅時觀故，知心有分，有分故無常，無常故空，空故非有。彈指頃有六十時，一一時中，心有生滅，相續生故，知是貪心，是瞋心，是癡心，是信心，清凈、智慧、禪定心。行者觀心生滅，如流水燈焰，此名入空智門。何以故？若一時生，余時中滅者，此心應常。何以故？此極少時中無滅故。若一時中無滅者，應終始無滅。
復次，佛說有為法皆有三相。若極少時中生而無滅者，是為非有為法。若極少時中心生住滅者，何以但先生而後滅，不先滅而後生？復次，若先有心，後有生，則心不待生。何以故？先已有心故。若先有生，則生無所生。又生滅性相違，生則不應有滅，滅時不應有生。以是故，一時不可得，異亦不可得，是即無生。若無生，則無住滅；若無生住滅，則無心數法；無心數法，則無心不相應諸行。色、無色法無故，無為法亦無。何以故？因有為故，有無為；若無有為，則亦無無為。
復次，見作法無常故，知不作法常。若然者，今見作法是有法，不作法應是無法。以是故，常法不可得。復次，外道及佛弟子說常法有同有異。同者，虛空、涅盤；外道有神、時、方、微塵、冥初，如是等名為異。又佛弟子說：非數緣滅是常。又復言：滅因緣法常，因緣生法無常。摩訶衍中常法，法性、如、真際，如是等種種，名為常法；虛空、涅盤，如先中說。神及時、方、微塵，亦如上說。以是故，不應言諸法有。若諸法無者，有二種：一者、常無；二者、斷滅故無。若先有今無，若今有後無，是則斷滅。若然者，則無因緣；無因緣者，應一物中出一切物，亦應一切物中都無所出。後世中亦如是，若斷罪福因緣，則不應有貧富貴賤之異，及墮惡道畜生中。若言常無，則無苦集滅道。若無四諦，則無法寶；若無法寶，則無八賢圣道；若無法寶、僧寶，則無佛寶。若如是者，則破三寶。
復次，若一切法實空者，則無罪福，亦無父母，亦無世間禮法，亦無善無惡。然則善惡同門，是非一貫，一切物盡無，如夢中所見。若言實無，有如是失，此言誰當信者？若言顛倒故，見有者，當見一人時，何以不見二三？以其實無，而顛倒見故。若不墮此有、無見，得中道實相。云何知實？如過去河沙等諸佛菩薩所知所說，未來河沙等諸佛菩薩所知所說，現在河沙等諸佛菩薩所知所說，信心大故，不疑不悔，信力大故，能持能受，是名法忍。
復次，禪定力故，心柔軟清凈，聞諸法實相，應心與會，信著深入，無疑無悔。所以者何？疑悔是欲界系法，麤惡故，不入柔軟心中，是名法忍。復次，智慧力故，於一切諸法中種種觀，無有一法可得者，是法能忍能受，不疑不悔，是名法忍。復次，菩薩思惟：凡夫人以無明毒故，於一切諸法中作轉相，非常作常想，苦作樂想，無我有我想，空謂有實，非有為有，有為非有，如是等種種法中作轉相。得圣實智慧，破無明毒，知諸法實相，得無常、苦、空、無我智慧，棄舍不著，是法能忍，是名法忍。復次，觀一切諸法從本已來常空，今世亦空，是法能信能受，是為法忍。
問曰：若從本已來常空，今世亦空，是為惡邪，云何言法忍？
答曰：若觀諸法常、畢竟空，取相心著，是為惡邪見；若觀空不著，不生邪見，是為法忍。如偈說：
諸法性常空，心亦不著空，
如是法能忍，是佛道初相。
如是等種種入智慧門，觀諸法實相，心不退不悔，不隨諸觀，亦無所憂，能得自利利他，是名法忍。是法忍有三種行清凈：不見忍辱法，不見己身，不見罵辱人；不戲諸法，是時名清凈法忍。以是事故，說菩薩住般若波羅蜜中，能具足羼提波羅蜜，不動不退故。云何名不動不退？瞋恚不生，不出惡言，身不加惡，心無所疑。菩薩知般若波羅蜜實相，不見諸法，心無所著故，若人來罵，若加楚毒煞害，一切能忍。以是故說，住般若波羅蜜中，能具足羼提波羅蜜。
經身心精進不懈息故，應具足毗梨耶波羅蜜。
論毗梨耶。
問曰：如精進是一切善法本，應最在初，今何以故第四？
答曰：布施、持戒、忍辱，世間常有。如客主之義，法應供給，乃至畜生亦知布施。或有人種種因緣故，能布施，若為今世，若為後世，若為道故布施，不須精進。如持戒者，見為惡之人，王法治罪，便自畏懼，不敢為非。或有性善，不作諸惡。有人聞今世作惡，後世受罪，而以怖畏故，能持戒；有人聞持戒因緣故，得離生老病死，是中心生口言：我從今日，不復煞生。如是等，即是戒，豈須精進波羅蜜而能行耶？如忍辱中，若罵若打若煞，或畏故不報；或少力，或畏罪，或修善人法，或為求道故，默然不報。皆不必須精進波羅蜜乃能忍也。今欲得知諸法實相，行般若波羅蜜故，修行禪定；禪定是實智慧之門，是中應懃修精進，一心行禪。復次，布施、持戒、忍辱，是大福德，安隱快樂，有好名譽，所欲者得。既得知此福利之味，今欲增進，更得妙勝禪定智慧。譬如穿井，已見濕泥，轉加增進，必望得水；又如鉆火，已得見煙，倍復力勵，必望得火。
欲成佛道，凡有二門：一者、福德；二者、智慧。行施、戒、忍，是為福德門；知一切諸法實相，摩訶般若波羅蜜，是為智慧門。菩薩入福德門，除一切罪，所愿皆得；若不得愿者，以罪垢遮故。入智慧門，則不厭生死，不樂涅盤，二事一故。今欲出生摩訶般若波羅蜜，般若波羅蜜要因禪定門，禪定門必須大精進力。何以故？散亂心不能得見諸法實相。譬如風中然燈，不能照物；燈在密屋，明必能照。是禪定智慧，不可以福愿求，亦非麤觀能得，要須身心精懃，急著不懈，尒乃成辦。如佛所說，血肉脂髓皆使竭盡，但令皮骨筋在，不舍精進。如是乃能得禪定、智慧，得是二事，則眾事皆辦。以是故，精進第四，名為禪定、實智慧之根。上三中雖有精進，少故不說。
問曰：有人言：但行布施、持戒、忍辱故，得大福德；福德力故，所愿皆得，禪定、智慧自然而至，復何用精進波羅蜜為？
答曰：佛道甚深難得，雖有布施、持戒、忍辱力，要須精進，得甚深禪定、實智慧及無量諸佛法。若不行精進，則不生禪定；禪定不生，則不得生梵天王處，何況欲求佛道。復次，有人，如民大居士等，欲得無量寶物，則應意皆得。如頂生王王四天下，天雨七寶及所須之物。釋提婆那民分座與坐，雖有是福，然不能得道。如羅頻珠比丘，雖得阿羅漢道，乞食七日不得，空鉢而還，後以禪定火自燒其身，而般涅盤。以是故知，非但福德力故得道，欲成佛道，要須懃大精進。
問曰：菩薩觀精進有何利益，而懃修不懈？
答曰：一切今世後世道德利益，皆由精進得。復次，若人欲自度身，尚當懃急精進，何況菩薩誓愿欲度一切。如贊精進偈中說：
有人不惜身，智慧心決定，
如法行精進，所求事無難。
如農夫懃修，所收必豐實，
亦如涉遠路，懃則必能達。
若得生天上，及得涅盤樂，
如是之因緣，皆由精進力。
非天非無因，自作故自得，
誰有智慧人，而不自勉勵？
三界火熾然，譬如大炎火，
有智決斷人，乃能得免離。
以是故佛告，阿難正精進，
如是不懈怠，直至於佛道。
勉強而懃修，穿地能通泉，
精進亦如是，無求而不得。
能如行道法，精進不懈者，
無量果必得，此報終不失。
復次，精進法是一切諸善法之根本，能出生一切諸道法，乃至阿耨多羅三藐三菩提，何況於小利。如毗尼中說：一切諸善法，乃至阿耨多羅三藐三菩提，皆從精進不放逸生。復次，精進能動發先世福德，如雨潤種，能令必生。此亦如是，雖有先世福德因緣，若無精進，則不能生，乃至今世利尚不能得，何況佛道。復次，諸大菩薩荷負眾生，受一切苦，乃至阿鼻泥犁中苦，心亦不懈，是為精進。
復次，一切眾事若無精進，則不能成。譬如下藥，以巴豆為主，若除巴豆，則無下力。如是意止、神足，根、力、覺、道，必待精進，若無精進，則眾事不辦。如戒唯在八道，不在余處；信在根、力，余處則無。如精進者，無處不有，既摠眾法，而別自有門。譬如無明使，遍在一切諸使中，而別有不共無明。
問曰：菩薩欲得一切佛法，欲度一切眾生，欲滅一切煩惱，皆得如意，云何增益精進而能得佛？譬如小火不能燒大林，火勢增益，能燒一切。
答曰：菩薩從初發心作誓愿，當令一切眾生得歡樂，常為一切不自惜身；若惜身者，於諸善法不能成辦，以是故，增益精進。復次，菩薩種種因緣呵懈怠心，令樂著精進。懈怠黑云，覆諸明慧，吞滅功德，增長不善。懈怠之人，初雖小樂，後則大苦。譬如毒食，初雖香美，久則煞人。懈怠之心燒諸功德，譬如大火燒諸林野。懈怠之人失諸功德，譬如被賊，無復遺余。如偈說：
應得而不得，已得而復失，
既自輕其身，眾人亦不敬。
常處大闇中，無有諸威德，
尊貴智慧法，此事永以失。
聞諸妙道法，不能以益身，
如是之過失，皆由懈怠心。
雖聞增益法，不能得上及，
如是之過罪，皆由懈怠心。
生業不修理，不入於道法，
如是之過失，皆由懈怠心。
上智所棄遠，中人時復近，
下愚為之沒，如樂在溷。
若為世中人，三事皆廢失，
欲樂及財利，福德亦復沒。
若為出家人，則不得二事，
生天及涅盤，名譽二俱失。
如是諸廢失，欲知其所由，
一切諸賊中，無過懈怠賊。
以是眾罪故，懶心不應作，
馬井二比丘，懈怠墜惡道，
雖見佛聞法，猶亦不自免。
如是等種種觀懈怠之罪，精進增長。復次，觀精進之益，今世後世佛道涅盤之利皆由精進。復次，菩薩知一切諸法皆空無所有，而不證涅盤，憐愍眾生，集諸善法，是精進波羅蜜力。復次，菩薩一人獨無等侶，以精進福德力故，能破魔軍及結使賊，得成佛道。既得佛道，於一切諸法，一相無相，其實皆空，而為眾生說諸法種種名字，種種方便，度脫眾生老病死苦。將滅度時，以法身與彌勒菩薩摩訶薩、迦葉、阿難等，然後入金剛三昧，自碎身骨，令如芥子，以度眾生而不舍精進力。
復次，如阿難為諸比丘說七覺意，至精進覺意。佛問阿難：汝說精進覺意耶？
阿難言：說精進覺意。
如是三問三答。佛即從坐起，告阿難：人能愛樂修行精進，無事不得，得至佛道，終不虛也。
如是種種因緣觀精進利而得增益。如是精進，佛有時說為欲，或時說精進，有時說不放逸。譬如人欲遠行，初欲去時，是名為欲；發行不住，是為精進；能自勸勵，不令行事稽留，是為不放逸。以是故知，欲生精進；精進生故，不放逸；不放逸故，能生諸法，乃至得成佛道。
復次，菩薩欲脫生老病死，亦欲度脫眾生，常應精進一心不放逸。如人擎油鉢行大眾中，現前一心不放逸故，大得名利。又如偏閣嶮道，若懸繩，若乘山羊，此諸惡道，以一心不放逸故，身得安隱，今世大得名利。求道精進亦復如是，若一心不放逸，所愿皆得。
復次，譬如水流，能決大石。不放逸心亦復如是，專修方便，常行不廢，能破煩惱諸結使山。復次，菩薩有三種思惟：若我不作不得果報，若我不自作不從他來，若我作者終不失。如是思惟，當必精進，為佛道故，懃修專精而不放逸。
如一小阿蘭若，獨在林中坐禪，而生懈怠。林中有神，是佛弟子，入一死屍骨中，歌舞而來，說此偈言：
林中小比丘，何以生懈廢？
晝來若不畏，夜復如是來。
是比丘驚怖起坐，內自思惟。中夜復睡，是神復現十頭，口中出火，牙爪如劍，眼赤如炎，顧語將從捉此懈怠比丘，此處不應懈怠，何以故尒？是比丘大怖，即起思惟，專精念法，得阿羅漢道。是名自強精進不放逸力能得道果。復次，是精進不自惜身而惜果報，於身四儀：坐、臥、行、住，常懃精進，寧自失身，不廢道業。譬如失火，以瓶水投之，唯存滅火而不惜瓶。如仙人師教弟子，說偈言：
決定心悅豫，如獲大果報，
如愿事得時，乃知此最妙。
如是種種因緣觀精進之利，能令精進增益。復次，菩薩修諸苦行，若有人來求索頭、目、髓、腦，盡能與之，而自念言：我有忍辱、精進、智慧、方便之力，受之尚苦，何況愚騃三涂眾生。我當為此眾生故，懃修精進，早成佛道，而度脫之。