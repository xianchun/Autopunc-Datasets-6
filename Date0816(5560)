於是無盡意菩薩即從座起，偏露右臂，長跪叉手，前白佛言：唯然，世尊！所以名之光世音乎，義何所趣耶？
佛告無盡意曰：此族姓子！若有眾生遭億百千姟困厄患難，苦毒無量，適聞光世音菩薩名者，輒得解脫，無有眾惱，故名光世音。若有持名執在心懷，設遇大火，然其山野，燒百草木、叢林屋宅，身墮火中，得聞光世音名，火即尋滅；若入大水江河駛流，心中恐怖，稱光世音菩薩，一心自歸，則威神護，令不見溺，使出安隱；若入大海，百千億姟眾生豪賤，處海深淵，無底之源，采致金、銀、雜珠、明月如意寶珠、水精、琉璃、車&#;、馬瑙、珊瑚、虎魄，載滿船寶，假使風吹其船，流墮黑山回波，若經鬼界，值魔竭魚，眾中一人竊獨心念光世音菩薩功德威神，而稱名號，皆得解脫一切眾患，及其伴侶眾得濟渡，不遇諸魔邪鬼之厄，故名光世音。
佛言：族姓子！若見怨賊欲來危害，即稱光世音菩薩名號，而自歸命，賊所持刀杖尋段段壞，手不得舉，自然慈心。設族姓子！此三千大千世界滿中諸鬼神、眾邪、逆魅欲來嬈人，一心稱呼光世音名，自然為伏，不能妄犯，惡心不生，不得邪觀。若人犯罪，若無、有罪，若為惡人、縣官所錄，縛束其身，杻械在體，若枷鎖之，閉在牢獄，拷治苦毒，一心自歸，稱光世音名號，疾得解脫，開獄門出，無能拘制，故名光世音。
佛言：如是，族姓子！光世音境界威神功德難可限量，光光若斯，故號光世音。
佛告無盡意：假使族姓子！此三千大千世界滿中眾逆、盜賊怨害，執持兵杖、刀刃矛戟，欲煞萬民；一部賈客獨自經過，在於其路，齎持重寶，導師恐怖，心自念言：此間多賊，將無危我，劫奪財寶。當設權計，脫此眾難，不見危害。謂眾賈人不宜恐畏，等共一心，俱同發聲，稱光世音。菩薩威神，輒來擁護，令無恐懼，普心自歸，便脫眾難，不遇賊害。眾賈人聞，悉共受教，咸俱同聲稱光世音，身命自歸，愿脫此畏難，適稱其名，賊便退卻，不敢觸犯。眾賈解脫，永無恐怖。光世音菩薩威德境界巍巍如是，故曰光世音。
佛復告無盡意菩薩：若有學人婬怒癡盛，稽首歸命光世音菩薩，婬怒癡休，觀於無常、苦、空、非身，一心得定。若有女人無有子姓，求男求女，歸光世音，輒得男女，一心精進自歸命者，世世端正，顏貌無比，見莫不歡，所生子姓而有威相，眾人所愛，愿樂欲見，殖眾德本，不為罪業。其光世音威神功德、智慧境界，巍巍如是。其聞名者，所至到處，終不虛妄，不遇邪害，致得無上道德果實，常遇諸佛、真人、菩薩、高德正士，不與逆人、無反復會。若聞名執持懷抱，功德無量，不可稱載。若有供養六十二億江河沙諸菩薩等，是諸菩薩皆使現在等行慈心；若族姓子女盡其形壽，供養衣被、飯食、床、臥具、病瘦醫藥、一切所安，福寧多不？
無盡意曰：多矣，世尊！不可限量。所以者何？是諸菩薩無央數億，不可譬喻。
佛言：雖供養此無限菩薩，不如一歸光世音，稽首作禮，執持名號，福過於彼，況復供養。雖復供養六十二億江河沙數諸菩薩等，執持名號，計此二福，億百千劫不可盡極，終不相比，是故名曰光世音。
於是無盡意菩薩前白佛言：光世音以何因緣游忍世界？云何說法？何謂志愿、所行至法、善權方便、境界云何？
佛言：族姓子！光世音菩薩所游世界，或現佛身而班宣法；或現菩薩形像色貌，說經開化；或現緣覺，或現聲聞，或現梵天帝像，而說經道；或揵沓和像；欲度鬼神，現鬼神像；欲度豪尊，現豪尊像；或復示現大神妙天像，或轉輪圣王化四域像，或殊特像，或復反足羅剎形像，或將軍像，或現沙門、梵志之像，或金剛神、隱士、獨處仙人、僮儒像。光世音菩薩游諸佛土，而普示現若干種形，在所變化，開度一切。是故，族姓子！一切眾生咸當供養光世音。其族姓子！所可周旋，有恐懼者，令無所畏；已致無畏，使普安隱，各自欣慶，故游忍界。
於是無盡意菩薩即解己身百千寶瓔，以用貢上於光世音：惟愿正士受此法供！己身所有殊異寶瓔，而不肯受。
時無盡意復謂光世音：唯見愍念，以時納受，愿勿拒逆！時光世音心自計念，不用是寶。
無盡意言：唯復垂愍諸天、龍、神、揵沓和、阿須倫、迦留羅、真陀羅、摩睺勒、人及非人。受其寶瓔，輒作兩分，一分奉上能仁如來，一分供養眾寶如來至真等正覺，貢上寶寺。
其族姓子！普為一切，以是之故，神足變化，游忍世界，無所不濟。
於是持地菩薩即從座起，前白佛言：假使有人聞光世音所行德本，終不虛妄，世世安隱，至無極慧。其光世音神足變化，普至道門，所顯威神而無窮極。
佛說是，彼時會中八萬四千人至無等倫，尋發無上正真道意。
於是藥王菩薩即從座起，長跪叉手，前白佛言：若族姓子及族姓女聞是正法華經典，受持懷抱、書寫經卷，獲福如何？
佛言：族姓子女受持是經、誦在懷抱、書寫經卷，福不可量，無以為喻。若族姓子供養八十億百千姟江河沙諸如來眾，若復受持、懷抱、書寫，是正法華經講說供養，何所福多？於意云何？寧當一心奉持經典，若以衣食供養諸佛？
藥王菩薩白佛言：若族姓子及族姓女受正法華經典之要，執持書寫一四句頌，講說諷誦，若復奉行，具足成就，其福最多，勝於供養若干江沙諸佛世尊。
佛言：甚哉！法之供養，最為第一。
藥王菩薩復白佛言：我當擁護如是等輩，諸族姓子及族姓女受此經者、斯法師等，以義宿衛，長使無患，誦摠持句。又尋咒曰：
奇異所思，意念無意，永久所行，奉修寂然，澹泊志默，解脫濟渡。
平等無邪，安和普平，滅盡無盡，莫勝玄默，澹然摠持，觀察光耀。
有所依倚，恃怙於內，究竟清凈，無有坑坎，亦無高下，無有回旋。
所周旋處，其目清凈，等無所等，覺已越度，而察於法，合眾無音。
所說解無合無集。
是摠持句，江河沙等諸佛所說，咸共勸助，若違如來如是比像諸法師教，還自危亡。
時毗沙門天王前白佛言：我亦當演此摠持句，加以慈心為眾生故，擁護法師：
富有、調戲我方便賓仁和除甚諸法曉眾生音師子娛樂。
唯然，世尊！是則名曰是摠持句，若有菩薩耳根聽聞此摠持句，入耳中者，即當知之，普賢菩薩之所建立。是正法華經若布天下，閻浮利內值是經者，心當思念：普賢菩薩威神所致，令我等輩致是經卷。普賢菩薩所行神化，令此眾人致此妙典，斯等眾生無數佛所積眾德本，如來至真手摩其頭。
若有書寫執持在手，則奉佛身，敬愛道法，敬書是經。書是經已，欲解中義，於此壽終，生忉利天。適生天上，八萬四千天人玉女往就供養，鼓琴歌頌，已作天子，坐玉女中而相娛樂。若族姓子但書是經，功德如是，何況誦說思惟中義。是故，世尊！一心勤修正法華經，書持經卷，常當思惟，一切不忘，當禮此人。用書寫此經至德所致，而為千佛所見授臂，臨壽終時面見千佛，游在吉安，不墮惡趣，壽終之後生兜術天。適生天上，八萬四千諸玉女眾往詣其所，鼓諸伎樂而歌頌德，在諸玉女以法相樂。
是族姓子書此經者，功德如斯，何況誦說、思惟其義，是故勤修、書寫、宣傳正法華經、思惟奉行皆令具足，專精一心，志未曾亂，千佛授臂，臨壽終時面見千佛，不墮惡趣。於是壽終生兜術天，在彌勒佛所成菩薩身，三十二相莊嚴其體，億千玉女眷屬圍遶。是故智者常當勤修、書是經典、敷演思惟。唯然，世尊！若有書此經卷，思惟誦說，功祚無量，不可稱限，巍巍如是。是故智者書持是經，當得還致若干功德。吾以是故，建立是經，用五弘意勤念道法，流布天下閻浮利內。
於是能仁如來至真告普賢曰：善哉！善哉！汝乃發心，多所哀念，精進勤護將來菩薩，勸道於斯，無思誼法，其心懷抱無極大哀，發心之頃，攝無量行，各執經卷，建立擁護。若有受持普賢菩薩，宣其名者，則當知之，見能仁佛前，已曾聞如是像法，供養奉事，見能仁佛班宣經道，講贊善哉！如來摩頭，則當謂之是普賢也。佛之威神之所建立。佛以衣服而覆護之，受如來教，不樂俗業，不喜調戲，合偶謿讛，不好歌舞，不游在外，不入屠煞，養豬雞鶩，不與女人無益從事。若聞是經，書寫聽受，持諷誦說，樂如是像，自然之法思惟奉行，緣內精專，自興福力，一切眾生若有睹見，靡不愛敬。若有比丘受持此經，不為婬怒愚癡所縛，不為貪嫉自大所系，不懷憍慢、剛強自用、強梁邪見，己利止足。
若有法師普修至賢，最後末俗世余五十歲五濁之俗，若有比丘受持是經，當作是知思惟解念：是等族姓子必至道場，降伏魔宮，而轉法輪，擊於法鼓，吹大法螺，演時法雨，於師子座而處法座。最後末俗世受持是經，功德如是。又是比丘不猗利養，不貪衣鉢，是等法師志性質直，而無諛諂，不墮癡冥，其人現在自然如是。
若有比丘受持是經，世世不忘所生，聰明黠慧，未曾聾盲，現在獲安，無有眾患。若毀此經，訶學持者，而復誹謗，其人現在身致癩病。見書是經，非之不可，而共調戲，所生之處，其身缺漏，為火所燒，常遇諍訟，鼻面生皰，手足了戾，口目不政，其身臭穢，體生瘡痍，醫藥不治，困苦難言。若說是經，有聞見者，宣之不可，增惡不喜，所說不誠，言不真實，用是犯惡眾罪之故，得殃無量，在所不安。
佛言：是故，普賢！若見比丘受持是經，遙起遠迎，恭敬承事，如奉如來，今佛現在，靡不歸命，歸彼法師，如是無異，乃應佛教。
佛說是時，如江河沙億百千姟諸菩薩眾皆逮摠持。
於是世尊能仁從法座起，合諸菩薩如其色像示現神足，都舉大會著其右掌，而贊嘆曰：諸族姓子！佛從無數不可計會億百千劫積累造行，乃成無上正真之道，得度無極，故取諸賢安措右掌，舉手下之以為念識，當受斯經，持諷誦讀，當為眾會分別說之，令諸群生普得見聞。又族姓子！心無所著，勿得秘惜此正法華經，志無所畏，則施佛慧、如來之慧、自在之慧，則為無上無極法施，當學佛行，無得矜惜，慳嫉愛重，宜廣示現斯如來慧，當使通聞至於不至，往所不往，當勤聽受此要經典，其不信者，當令信樂，當勸群生入于尊法。諸族姓子！能如是者，則知如來之所建立。
時諸菩薩為能仁世尊所見咨嗟，悉踴躍加敬，傾身側體，低頭叉手，稽首自歸，向能仁佛同聲啟白：唯如世尊所勑，不敢違教，請奉行之，具足順從，如佛所宣，愿勿為慮！諸菩薩三啟如是，所至到處，周旋十方，頒宣圣旨。
爾時，能仁正覺一切發遣，十方世界諸來世尊各隨便宜，從其所安。時十方佛皆亦報曰：如來亦當從宜所安。諸如來正覺、多寶世尊七寶講堂、佛之塔廟，即復故處，又諸如來皆從所安。
佛說是經時，十方無量異佛世界諸來大圣，坐佛樹下，處師子座，多寶如來及大士等諸余學行，現佛前者，不可計會，無數無量，并從地中踴出菩薩，諸大聲聞、四部之眾、諸天、龍、神、阿須倫、揵沓和、世間人民，聞佛所說，莫不歡喜。