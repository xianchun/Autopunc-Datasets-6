如上八門敘義，已知一經大旨，今欲釋文，先明總題，使有綱領，故次之以總釋名題。
題義有四：初、能說佛；二、正明說；三、所說佛；四、結說名。言此土釋迦牟尼佛說彼土阿彌陀佛依正莊嚴、信愿往生之經也。統括大意，次乃離釋。
統括者，先且略表全文，使血脈貫通，意義具足；次乃一一離而釋之。題止佛名，而言依正等者，觀經言佛便周，今舉佛名，攝無不盡故。
次、離釋也。佛者，梵語具云佛陀，此云覺者，備三覺故；又云智者，無不知故。又佛者，十號之一。又佛地明十義佛，天臺明六即佛，華嚴明十身佛，故佛者，天中天、圣中圣。凡單言佛者，即本師釋迦牟尼也。
梵者，凈也，對華名梵，文質之謂也。具者，具足，梵語當云佛陀，不言陀者，省文也，譯以震旦之言，則云覺者，對迷者得名也。三覺者，自覺異凡夫，覺他異二乘，覺滿異菩薩，三覺俱圓，故曰自他覺滿之者。又離心名自覺，離色名覺他，俱離名覺滿，亦三覺義。又云智者，智即覺義，無不知者。智論云：知一切眾生數非數、常非常等，是智無不知，所謂得一切種智是也。即覺滿義也。
十號者，萬德世尊，舉莫能盡，略而言之，如來至佛共有十號，十號之中，佛當其一，具茲十德，世出世間之所宗主，故名世尊。十義者，具二智，斷二障，覺二諦，得自他二利，如夢覺華開二喻，合之為十義也。六即者，始乎理即，終乎究竟，蓋始則全覺全迷，中則覺而未盡，末乃無所不覺。今稱佛者，指究竟也。十身者，一、正覺佛，至十、隨樂佛，詳具。此十身佛唯華嚴有之，然約其大要，不出覺滿之義，故曰十身初滿，正覺始成，名圓滿佛也。
天中天者，天有四：一、世間天，諸國王是；二、生天，欲、色、無色諸天是；三、凈天，四果、支佛是；四、義天，十住菩薩是。佛并超之，是天而又天也。
圣中圣者，聲聞、緣覺、菩薩入圣域而未優，惟佛居極果，是圣而又圣也。即釋迦者，過去、未來須標某佛，釋迦見坐道場，一土之中無二佛故，喻如前朝帝主須稱國號，當今天子直曰至尊，亦以一國之中無二主故。是知單言佛者，即悉達所成賢劫第四佛也。
說者，悅也，悅所懷故，四辯宣演故。十二部等，至四悉檀，皆是說義。
悅所懷者，本愿度生，得機而說，所懷暢悅，如大本，世尊欲說此經，先且諸根悅豫，顏色異常，況今持名念佛，得機而說，悅可知矣。四辯者，曰義，曰法，曰詞，曰樂說也。四皆無礙，名之曰說，中論云：諸佛依二諦，為眾生說法。詞無礙智，以世智差別說；樂說無礙智，以第一義智善巧說。不言義法者，後後兼於前前，詞及樂說攝義法故。
十二部等，指所說也。悉檀者，合華梵云徧施，以世界、為人、對治、第一義四門，作歡喜、生善、滅惡、入道四益。十二部經一切諸法隨宜而說，無量方便要歸作世界等四說，使人得歡喜等四益而已，鑒機授法，其文繁廣，略舉不悉。
佛說者，說揀五人故。
五人者，一、佛；二、菩薩；三、天；四、仙；五、化人。此五皆能說經。今顯此經是至圣立言，金口親出，不同菩薩在因，天屬凡類，仙雜外道，化人非真也。如天子詔，不同百官、宰相、諸王等語也。
阿彌陀者，是標顯彼佛。梵語阿，此云無；梵語彌陀，此云量。言佛功德不可窮盡，故云無量。如經壽命、光明，是無量中姑舉二事，攝余功德也。
無量者，有二義：一者、眾多無有數量；二者、廣大無有限量。復有二義：一者、十大數中之無量；二者、更無窮盡之無量。姑舉二事者，以無量不止壽命、光明也，詳如後文中辯。
經者，梵語修多羅，此云契經。有通別二義，契復二義，經復多義，經雖多義，不出貫、攝、常、法四義。
通別者，佛所說教，總名修多羅，是之謂通；析之則經名修多羅，律名毗奈耶，論名阿毗曇，是之謂別。契復二義者，一者、契理，則合道之言；二者、契機，則逗根之教。今略契字，但名曰經者，省文也。經復多義者，華嚴疏引雜心五義，謂：一、出生；二、顯示；三、涌泉；四、繩墨；五、結鬘。佛地二義，謂：一、貫穿；二、攝持。此方四義，謂：一、常；二、法；三、逕；四、典。故云多義。不出四義者，指貫、攝、常、法四字也。良以經字，西域正翻為線，線有貫持義，貫則貫穿所說之理，持則攝持所化之生，此二足該出生五義。而此方經典亦名曰經，經是線義，此方不貴線，故直取經字，而加以契，古稱最為允當。又常者，古今不易；法者，近遠同尊；常則久而行之，有共繇義，即名為逕；法則軌而正之，有定據義，即名為典。亦二足該四，則彼方貫攝此方常法，合而言之，四字之中盡經義矣。
又經復有通別二義，經之一字，是為通名，佛說阿彌陀五字是為別名。如教、行、理，通別亦爾，此三即配三德，圓融具足，如天臺所稱，聞首題名，功德無量。若配三大，則佛是體大，無量壽是相大，無量光是用大，如教中說。
教、行、理者，本理立教，依教修行，從行顯理，諸經皆具教、行、理三，故名為通。專指此經，則佛說是教，執持名號是行，阿彌陀是理，局此異余，故名為別。配三德者，理即法身，教即般若，行即解脫。又理通行、教，法身即般若解脫，乃至行通理、教，教通理、行，舉一即三，例上可知。
體、相、用者，體者，總體，言佛便周，故佛為體；相者，體中所具之相，體無盡，相亦無盡，故無量壽為相；用者，體中所發之用，體無不照，用亦無不照，故無量光為用。若通若別等，亦如上例。
諸經立名，皆以人、法、喻，或單或復。此經單人，人復有二，兩土果人故，實則三皆融通故。
單復者，如大方廣佛華嚴經，具足人、法、喻三；大方便佛報恩經，人、法，無喻；妙法蓮華經，法、喻，無人；菩薩瓔珞經，人、喻，無法；大般若經，單法，無人、喻；梵網經，單喻，無人、法；今此經者，單人，無法、喻。他皆例此。
兩土果人者，菩薩在因，如來在果，故佛號果人，今是此方之佛說彼方佛故。融通者，舉一即三故。如今經雖屬單人，而法從人說，喻以人舉，言偏義圓，通融交徹，理固然也。
此經本名稱贊不可思議功德一切諸佛所護念經，今名是什師改定，自有二義：一者、佛攝無盡義故；二者、彼佛人所樂聞故。
攝義無盡者，如前云言佛便周，則一切功德皆從佛出，佛即不思議故。又彌陀萬德洪名，十方三世一切眾生之所喜樂，上至諸佛贊嘆，下至鬼、畜歸依，正謂不思議功德故。
云疏鈔者，疏以釋經，鈔以釋疏，冀易曉也。
疏者，古云條陳也，又記注也，今謂經義得此條陳而不隱晦，記注而不遺忘也。鈔者，古云略取也，又寫錄也。略取，則條陳之切要；寫錄，即記注之顯明。冀，望也。經難明，疏通之，疏難明，鈔出之，望人人曉了經義也。
稱理，則自性覺，是佛義；自性覺無量，是阿彌陀義；自性本、始二覺，是兩土果人義；自性覺體徧照，是說經義。後皆例此。
稱理者，以即事即理，所謂總該萬有，即是一心，則依報、正報何非自性？又即理者，事依理成，如凈名云：隨其心凈，則佛土凈。今經言一心不亂，即自性彌陀，惟心凈土，為一經大旨也。冥理而談，云稱理也。覺是總義。覺體之中，廣大悉備，無窮無盡，是為別義。
本始有二：約先後，則彌陀古佛，此佛新成，是彼本此始，即自性本來是佛為本，無明所覆，今方破惑證智為始也；約因果，則此佛教令往生，乃得見阿彌陀佛，是此本彼始，即自性本有成佛之智為本，依本智而求佛智，乃得成佛為始也。本始互融，常覺不昧，輝天監地，耀古騰今，常說如是經，百千萬億座。
問：疏鈔此經正為發揮持名功德，普勸諸人求生彼土也，何乃一一消歸自性，翻成極則之談，依然凈土是心，奚必舍此愿彼？
答：此正雙被二根，雙破二惑，如前序中所明。良以鈍根者，守事相而自足，觀此，使知事有理存，毋滯事而迷理；利根者，崇理性而著空，觀此，使知理在事中，毋越事而求理。又此經本為托彼名號，顯我自心，與十六觀經同意，則欲悟心者，正應念佛求生。又菩薩猶宜近佛，如前教起中說，則已悟心者，亦正應念佛求生，何足疑也？又維摩經云：雖知諸佛國，及與眾生空，而常修凈土，教化於眾生。故患不悟自心耳。悟心，則無一法出於心外，即心即境，即境即心，往生凈土，愿見彌陀，不礙唯心，何妨自性？
又問：昔人謂華嚴極教可得皆約觀行，明諸法門，方等而下，何得亦約觀行？
古德答云：諸了義、不了義教皆是了義，以唯一心故。據此，則圓機對教，何教不圓？理心涉事，何事不理？
姚秦標代，三藏顯德，羅什出名，譯之一字，結成能翻人也。
出處始末備前，茲不重錄。古稱什師，七佛以來譯經師也，猶是略舉，且以七佛為言耳。夫毗婆至於釋迦，首尾止經二劫，而彌陀成佛十劫，則莊嚴劫前更上九劫，所歷已幾萬佛，既六方諸佛靡不贊嘆此經，則萬佛以來亦必皆說此經，亦必皆有譯者。而經稱母佛者曰：世世佛生，我為其母。子佛者曰：世世佛出，我為其子。以是例之，什師譯經，何啻七佛？而此經流通久遠，於是益信。
稱理，則自性融通隱顯，是華梵翻譯義。
即梵可以成華，則顯非密外；方華未嘗不梵，則密在顯邊。當暗中有明，當明中有暗，互相掩映，涉入重重，妙體融通，不一不異。
如是我聞：一時，佛在舍衛國只樹給孤獨園，
別解文義者，已知一題總意，未審經中自始至終，為何等文？闡何等義？今乃章分句解，俾文字般若達乎實相，以有盡之言，略彰無盡故。於中分三，今屬序分。序者，敘也，又緒也，未入正文，先敘列此經之端緒也。有證信、發起二序，今唯證信。凡證信者，皆以六種成就，今順文便，均其繁簡，且分為二，先明五句，後明列眾，合之成六。茲復例前統括大意，次乃離釋，言如是之法，我從佛聞，彼一時釋迦牟尼佛在舍衛國之只園也，蓋是佛示阿難故。如是我聞有三義：一、斷疑故；二、息諍故；三、揀邪故。
文字般若，謂般若無言，賴言而顯，故佛以文字說經，今還以文字解釋。然文字性空，即是實相，故三種般若相為融通，不礙文字也。略彰者，言不盡意，故云略也。六種成就分合二科者，例如五蘊、六根，或合色開心，或合心開色，隨其所宜，無定法也。
佛示者，智論云：佛涅盤時，示阿難言：一切經初皆云如是我聞，一時佛在某國某地。蓋是遵佛遺勅故。斷疑者，阿難結集時，眾起三疑：一、疑佛重起；二、疑阿難成佛；三、疑他方佛來。今曰如是我聞，三疑頓釋。息諍者，曰我聞，則非臆見自作故。揀邪者，曰如是，則異外道阿憂故。如佛地論云：如是之法，我昔曾聞。意避增減異分過失，亦息諍義也。
如是者，信成就也，如智論中說。又二字復為二義，有多種解，若以宗揀定，約當宗，則一心不亂曰如，唯此無非曰是。
智論云：佛法大海，信為能入。信者，言是事如是；不信者，言是事不如是。肇公曰：如是者，信順之辭也。故世人允可，亦曰如是。復二義者，又離如是二字各釋也。多解者，有以圣人說法，但顯於如，唯如為是，如劉虬所說：有以如者，當理之言。是者，無非之稱。如生公所說：有以如來順機為應名如，眾生無非為感名是。如融公所說：有以實相之理，始終不異名如，如理而說名是。如天臺所說：有以如為真空，是為妙有，敵破外道斷常二見。如清涼折衷諸家所說，余說尚多，恐繁不引。以上各有意義，小異大同，并無相礙，以宗揀定者，如是二義，隨宗以定。今此經宗乎一心，良繇執持名號，一心不亂，一心則非生非滅，無去無來，湛然常住，故名曰如。又此一心，四過離，百非絕，故名曰是。異此所明，不得稱是。
我聞者，聞成就也。我者，自我；聞者，親聞。自我親聞，非私淑故，非讀古故。
自我親聞者，自揀非己，親揀非面，蓋是己躬面受之說也。私淑者，孟子云：予未得為孔子徒也，予私淑諸人也。釋曰：以孟子非親見孔子，乃受業孔子之後人，而私其道，以善其身者也。讀古者，齊桓公讀書於堂上，輪人以為所讀者古人之糟粕耳。釋曰：以桓公非面對古人，古人已往，為徒讀其遺言者也。今阿難躬逢至圣，非私淑也。合上自我，阿難耳聆至教，非讀古也；合上親聞，自我親聞，今以告眾，便應信受，更復何說？
圣人無我，今何稱我？智論有三：一、隨世間故；二、破邪見故；三、不著無我故。以是三者，不礙說我；又法身真我，亦得稱我。
此下復分我聞為二，離釋同前。一云隨世間者，謂世法中說我，非第一義中說我，隨順世間而說，無有實體，則不乖於第一義也。二云破邪見者，謂邪我、慢我、名字我，世俗人具前二我，學道人具後二我，圣人唯最後我。順俗稱我，但是名字，實無邪慢，故無過咎。三、不著無我者，諸圣人知一切法空實相無我，而不著空，不著無我。又瑜伽有四義，大略同此。第三義言：若定無我，誰為修學？人則生怖，故不著無我。又觀經疏云：無我則無聞，無聞則化道絕。為傳化不絕，假名說我。法身真我者，約本而言，阿難亦通法身我也，以無我法中有真我，即法身我，如涅盤常樂我凈之我，何礙於無我？
聞者耳根發識，廢別從總，故云我聞。大乘中三，始教無聞，終教聞而不聞，頓教無聞不聞。約當宗，則傳法圣人，以我無我不二之真我，根境非一異之妙耳，聞娑婆極樂無障礙之法門也。
廢別從總者，以不云耳聞而云我聞，良繇我則統收諸根識等，以總該別，故云我聞。始教等者，若云我既無我，聞亦無聞，是大乘初門，始教意也；若云從緣故空，不壞假名，即不聞而聞，聞而不聞，終教意也；若云能所雙寂，無聞不聞，離念頓顯，頓教意也。我無我者，生而不生，不生而生，即法身故。根境者，聞說阿彌陀佛能聞所聞，非一異故。娑婆極樂者，所謂娑婆依正，全處極樂之自心故，以此經分攝於圓，應歸法性故。
或疑佛成道久，阿難方始出家，何得俱言我聞？古謂有四義故，曰聞無礙。又阿難有三，或聞不聞，亦無礙故。
疑者，佛成道已歷年二十，阿難出家又十年，方命為侍者，雖親侍佛，而三十年前佛所說經，何得俱稱我聞？古答四義者：一、展轉聞，如報恩經言：阿難所不聞經，從諸比丘邊聞，或諸天子說。如涅盤經，乃弘廣菩薩之所流通故。二者、佛重說，如報恩經言：阿難因佛命為侍者，乃求三愿，其三所未聞經，請佛重說故。三者、阿難自通，如金剛華經言：阿難得法性覺自在三昧，所未聞經，自能憶持。涅盤亦云：若在若不在，自然能解了故。四者、清涼折衷上三，言阿難乃大權菩薩，影響弘傳。如不思議境界經言：舍利、目連乃至阿難等，皆大權菩薩現聲聞身。何滯於迹，言不聞也？
三阿難者：一名歡喜，結聲聞藏；二名喜賢，結緣覺藏；三名喜海，結菩薩藏。則阿難以大神力隨機示教，是知一代時教，此阿難不聞者，彼阿難聞之，又何聞與不聞而為礙也？
一時者，時成就也。師資相合，當時說聽事畢，即名一時，以說聽無定故。不言其年月日者，十方時分不一，兩土正朔不同故。約當宗，則即說聽頃，心境泯，凡圣會，依正融，一多等，此諸二法皆一之時，名一時也。
說聽無定者，或說者得陀羅尼，一剎那頃，一字之中，說一切法門，或聽者得凈耳根，於一剎那聞一字時，於余一切悉無障礙；或說者時少，聽者時多；或說者時多，聽者時少；說者神力延促隨宜，聽者根器利鈍不一。古謂三乘凡圣所見佛身報化、年歲短長、成佛久近，各各不同故，今止取佛及弟子師資機感相遇之頃，說聽事畢，便名一時也。
十方時分者，以十方徧於橫豎，豎則該乎天上，四天一日，人壽五旬；橫則徧乎四洲，贍部三更，俱盧日午，不可定也。兩土正朔者，歲首之日名為正朔，震旦五天不相統屬，周正建子，夏正建寅，彼時震旦屬周，而佛在舍衛，舍衛建寅，乃用夏正，則五天正月，震旦三月，五天二月，震旦四月也，亦不可定，故止言一時也。
心境者，一心不亂，無能念所念故。凡圣者，與諸上善人同會一處故。依正者，佛及水鳥樹林同說妙法故。一多者，一佛說經，六方齊贊故。如上種種二法，皆成一味，即以此時為一時也。
佛者，主成就也。佛義解見前文，以是一期眾生所共宗故，名之曰主，又六種成就中最為主故。
共宗者，佛出世為一期，一期之中，六凡三圣，一切眾生同所宗主，如萬姓百辟歸一人故。六成就中主者，望前，則際主之會成時，聆主之語成聞，受主之教成信；望後，則主之所居成處，主之所化成眾。是六種共成而歸重於佛，亦言佛便周意也。
在舍衛國只樹給孤獨園者，處成就也。在者，天臺謂在即住意，別之有四：曰天住、梵住、圣住、佛住，隨宜佛住，乃至天住，實則佛身無在無不在。
在即住者，大品論明佛在某所，已而言暫在久住，總成在意。今謂無論久暫，但就當時說經之處，即名為在，如天子所至，即名行在也。四住者，佛攝眾生，隨宜而住，或現天住，謂六欲天因，即以施戒善心住；或現梵住，謂初禪至非想因，即以四無量心住；或現圣住，謂三乘因，即以三三昧住；或現佛住，即以首楞嚴百八三昧、力、無畏不共住。上三隨他意住，後一隨自意住。
問：佛何以天住？
答：屈至尊在至劣處，為度生故也。
無在無不在者，體寂寥，故無在；體圓通，故無不在。華嚴云：佛身非至非不至。何以故？虛空無身故。如來亦爾，徧一切法，徧一切眾生國土，非至非不至。即此意也。然則佛在舍衛，以就劣機，故名天住，如實而論，即舍衛名梵住、圣住、佛住，亦何不可？
舍衛，梵語亦云室羅筏悉底，華言聞物，以德名故；一云聞者，以人名故。
德者，以國豐四德：一者、塵德，五塵之境多美麗故；二者、財德，七寶珍奇無弗有故；三者、圣德，三藏圣法皆具足故；四者、解脫德，人多解脫不染欲故。以是譽動五天，名聞物也。以人名者，多賢人故，國以人為重故。
只樹給孤獨園者，梵語只陀，亦云逝多。言只者，省文也，此云戰勝；給孤，表德，即須達多；園者，梵語僧伽藍摩，此云眾園，安眾僧故。蓋只陀施樹，給孤買園，兼二為名，故云只樹給孤獨園也。
戰勝者，波斯匿王太子生時，王與外國交戰得勝，喜而立名。須達多者，梵語，此云樂施，勝軍王大臣也，喜樂行施，遂成令名。給孤獨者，幼而無父曰孤，老而無子曰獨，今但無倚無養，即名孤獨。偏言孤獨者，孔恩周急，岐政先煢，非不普慈，有緩急故。
眾居曰園者，林蔭清幽，學道之人應棲止故。施樹買園者，涅盤經說：須達長者本舍衛人，初未知佛，為娉婦故，入王舍城，因珊檀那見佛生信，請歸舍衛。佛令身子選眾居處，得只陀園。長者問價，太子戲答金布地滿，即當賣與。長者布金，太子感嘆，遂與易地，地所有樹并以施佛，因立精舍。長者、太子交相發心，成此美事，故雙標也。
若喻當經教理，各有所表，如法華、華嚴釋例。
喻當經者，如舍衛國，國之勝，表此凈土法門廣大宏遠，法之最上故。即慈恩言，王舍城，城之勝，城勝余城，表法華法勝余法故，下皆例此。只樹，樹之勝，表凈土蔭蓋眾生，永離熱惱故。給孤園，園之勝，表凈土安隱眾生，受諸樂故。只陀太子，種之勝，表凈土生者，畢竟成佛，紹隆佛種故。須達長者，人之勝，表凈土生者，入正定聚，俱上善人故。如華嚴種種表法，以顯一心，皆此意也。
稱理，則自性洞徹十方，是阿難聞佛義；自性不離當處，是佛在只園義。
心聞洞十方，則慶喜現今方結集；真佛屋坐，則釋迦原不住西乾。反聞自聞，反佛自佛，當知只園一會，儼然未散，豈獨靈山？
自此而下，至諸天大眾俱，眾成就也。與者，共義；大者，揀小，具有三義，謂大、多、勝，異余比丘故。佛地亦具三義。比丘，梵語，此云有三：一、乞士；二、怖魔；三、破惡。僧者，梵語，具云僧伽，不言伽者，省文也，此云眾和合。千二百五十人者，三迦葉、目連、舍利五人弟子共合成故。上明類屬聲聞，下明數有若干也。俱者，合上共義。
共義者，天臺以七一釋共，謂處一、時一、心一、戒一、道一、見一、解脫一也。佛與大眾共居只園，是經正意，廣之如上。揀小者，明非初心比丘，即下所稱長老等是也。大、多、勝者，天王、大人所共敬仰，非小德也。名大，內典、外籍無不博通，非寡解也；名多，超出九十六種之上，非劣器也；名勝，皆小乘中極也。佛地三義者：一、最極利根，波羅密多種性，故名為大；二、皆得無學果位，故名為大；三、皆得小果已，趨大菩提，故名為大，則通大乘言也。
比丘三者：一、乞士，謂乞食乞法。乞食，則離四邪命，合四正命，無事經營，不勤畜積，萬緣頓息，一志清修，僧宜以此活命，故曰乞食資身也。乞法，則參師訪友，懇苦翹誠，詢求妙法，期成圣果，故曰乞法資心也。二、怖魔者，若人發心出家，魔王聞之，生大怖畏，以魔樂生死，出家離欲，趨向無生，魔失黨與，生怖畏故。三、破惡者，能破煩惱九十八使，悉皆斷絕故。或加凈戒、凈命則成五義。今三義者，以乞食攝凈命，以破惡攝凈戒故也。
眾和合者，四人以上，多至無量，悉皆同一羯磨，不相違諍。如水乳合，名和合眾。三迦葉者：一、優樓頻螺，於火龍窟，有五百弟子；二、伽耶，於象頭山，有三百弟子；三、那提，於希連河，有二百弟子，後皆歸佛，故有千眾。目連、舍利者，二人共有二百五十弟子，亦來歸佛，成千二百五十人也。一說度耶舍等五十人，及陳如等五人，共成此數。
獨舉千二百五十人者，以常隨故。
常隨者，謂佛出世間，所度羅漢比丘甚多無量，何獨舉此？以此千二百五十人者，最先歸佛，又常不離佛，直至佛滅，故獨舉也。其他散在四方，雖千里面談，而據迹成文，常法應爾。如仲尼之門，賢達之士蓋三千焉，而獨舉七十子者，以久在泗濱，相依陳蔡，亦常隨故。
皆是大阿羅漢，眾所知識，
上句表位，下句表德。大者，揀余小聲聞故。梵語阿羅漢，此有三義：一、應供；二、殺賊；三、無生。即前乞士、怖魔、破惡果也。知識者，聞名欽德曰知，覩形敬奉曰識；一云見形為知，見心為識；一云知即是識，亦可眾中知識，為眾導故。
揀余者，初果至四果皆聲聞位，今曰大阿羅漢者，表是四果聲聞也。應供者，凡夫無德，前三果有德而未大，未名應供，今梵行已立，超出三界，應受人天供養故。俱舍云供養阿羅漢得現在福報，是人天植福之良田，受施無慚，故曰應供。始焉持鉢，期福眾生，今已證道，理應受供，云乞士果也。然佛亦名應供，羅漢局於人天，佛則人、天、聲聞、緣覺、菩薩所應供也。
殺賊者，煩惱劫功德財，傷智慧命。前三果見惑雖斷，思惑尚存，今斷思惑七十二品俱盡，如亂流悉殄，天下太平，故曰殺賊。始焉以惡為敵，今惡已滅，云破惡果也。無生者，凡夫生死無量，初果七返生死，二果一生欲界，三果不來欲界，猶生色界，今生緣已盡，不受後有，故曰無生。始焉愿出生死，令魔起怖，今證無生，云怖魔果也。
聞名覩形者，是親疏一對，知者耳聞則思慕愿見，識者目擊則奉事不違也。見形見心者，是淺深一對，知者則面對光儀，識者則神交意地也。如二僧覲佛，其一道亡，佛以亡者為先見我，即見心之謂也。知即識者，猶言相知相識也，德高望重，名滿天下，人人知之，人人識之，故曰眾所知識也。一說舉眾之中，此為多知多識，人天眼目，云眾導也。今人稱善知識，亦具二義：一者、對惡而言，以我所知，識有善有惡，今是善之知識故；二者、此人有了然之知，卓然之識，人所不及，是知識之善故。
稱理，則自性無漏，是羅漢義；自性無迷，是知識義。
心源本寂，則諸漏全空；心體本明，則群迷安在？法華謂是真阿羅漢，起信號曰真實識知。彼沈空為寂，作念而知者，名字羅漢，虛妄知識也。是故邪見與正見一體，眾妙與眾禍同門，息心達本源，庶幾可以為沙門矣。
長老舍利弗、摩訶目犍連、摩訶迦葉、摩訶迦旃延、摩訶俱絺羅、離婆多、周利盤陀伽、難陀、阿難陀、羅睺羅、憍梵波提、賓頭盧頗羅墮、迦留陀夷、摩訶劫賓那、薄拘羅、阿
長老者，德長臘老；又德臘具一，亦通稱長老。貫下十六尊宿。
臘者，出家一歲名一臘。周歲之中，惟一臘故，亦云一夏，意正同也。通稱者，上云德臘俱尊，此謂獨德冠眾。單臘先人，亦得名為長老，如毗婆沙論法性上座、生年上座之類是也。又唐譯具壽，則雙備德臘。魏譯慧命，則專就德言。雖曰二可通稱，尤必以德為重。今經所列，蓋有有德而無臘者，未有有臘而無德者也。貫下者，長老之稱，不獨舍利弗，乃至阿樓馱，皆名長老，皆上首弟子也。
舍利弗者，梵語舍利，此云鶖鷺；梵語弗，此云子；故云鶖子，亦云身子，亦云珠子。更有多號，恐繁不引。諸弟子中，智慧第一。稱第一者，姑顯一德，語云：君子不器。況復羅漢。
鶖子者，其母身形端正，眼凈如鶖鷺，連母得名，云是鶖鷺之子也。身子即身端意，珠子即眼凈意。更有多號，非今所急，故不繁引，下皆例此。智慧者，在母胎時，已能令母辯勝其舅，八歲登座，十六大國議論無雙，七日之內徧達佛法，故云智慧第一。
姑顯一德者，明非身子之外，諸阿羅漢皆為劣慧，亦非身子止具智慧，余則不兼，蓋是各舉一德以表法門無量，又以引諸偏好耳。如經言：舍利弗晏坐，目連欲起其定，竭盡神力，不能動其衣之一帶。常言目連神通第一，孰知舍利弗神通乃至是乎？
君子不器者，孔子語：如舟不可陸，車不可水，是器也。君子具足多能，不滯一器，豈得謂顏閔無文，游夏缺行？君子尚爾，況超凡入圣，三明皎然，六通清徹，號漏盡阿羅漢耶？故曰姑顯一德也。
首舉舍利弗，以此經惟智所解故。
經中謂佛為眾生說此難信之法，難信，則惟智慧深遠者始信不疑，是以首舉。或難般若心經獨告身子，則知身子之智在乎解空，不在凈土。噫！色即是空，空即是色，獨不曰凈土即空，空即凈土乎？若撥凈土，則非真空；不解真空，則非正智。身子之智，必不如是。
摩訶目犍連者，摩訶，此云大；目犍連，此云采菽氏，一云萊菔，神通第一。
目犍連，姓也，名拘律陀。拘律陀者，樹名，禱樹神而生，因以為名。其族眾多，故別以大。神通者，如佛昇忉利，毒龍障佛，諸比丘請降龍，佛皆不許，目連化身大小，龍懼遂服。又如外道移山，制之不動，一城釋種，舉之梵天，及止車燒堂等，故云神通第一。
摩訶迦葉者，此云大龜氏，一云飲光，頭陀第一。
大龜者，先世學道，有靈龜負圖而出，因以為姓。名畢鉢羅，亦樹也。稱大，以別同名，如三迦葉等。飲光者，繇宿生為治金師，與一女人同以金嚴佛像，遂感世世身如金色，金色晃耀，吞乎余色，名飲光也。頭陀者，梵語，此云抖擻，或云淘汰，有十二行，謂：一、阿蘭若；二、常乞食；乃至十二、但三衣，以斯苦行掃除塵累，澄凈身心也。迦葉年老，不舍頭陀，佛憫其衰，勸令休息，迦葉頭陀如故，佛乃深贊：有頭陀行，我法久存。故云頭陀第一。
摩訶迦旃延，姓也，此云文飾，一云不定，一云扇繩，一云離有無等，南天竺婆羅門族也，論議第一。
文飾者，文采修飾也。凡人論議，心雖曉了此理，若直遂而不文，汗漫而不飾，則辭不達意，非善於論議者也。不定者，縱橫善巧，是善論議意。扇繩者，子系母故，又破熱彈曲為扇繩，不墮斷常，發揮中道，為離有無也。如外道問：人死不還，知無他世。謂人死受苦，應當回還，甘受不還，故無他世。答言：如世罪人，被駐牢獄，寧得歸否？又問：天何亦不歸？答言：墮廁得出，肯再入否？如是種種妙說諸義，增一阿含贊云：善分別義，敷演教道。故曰論議第一。
摩訶拘絺羅者，此云大膝，舍利弗舅，答問第一。
大膝者，從狀得名。舅者，與身子母是姊弟故。往論勝姊，姊懷身子，機辯迅發，弟不能及，發憤游學，誓不翦爪，讀十八種經。答問者，繇精勤故，得四辯才，觸問能答，故云答問第一。
離婆多者，此云星宿，一云室宿，無倒亂第一。
星宿者，從星乞子而生，因以為名。室宿者，室為二十八宿中第十三宿，或禱此星故。無倒亂者，心正故不顛倒，心定故不散亂，故云無倒亂第一。
周利盤陀伽者，此云繼道，一云大路邊，僅持半偈，得悟證果。
繼道者，其母孕時還家，於中路誕子，繼續於途路之間，故云繼道。大路者，母生二子，皆於路邊，言大以別小也。半偈者，出家愚暗，久無所解，兄先入道，怪其無知，遣使歸俗，倚佛寺門，嗟嘆流涕。佛憐而錄之，使誦掃帚，每日誦之，記一忘一，久之忽悟，垢凈惑除，得阿羅漢。
難陀者，此云善歡喜，放牛難陀也。
放牛難陀者，難陀有三：阿難陀、孫陀羅難陀，兼此為三，以放牛別余二故。
阿難陀者，此云慶喜，又云無染，佛之從弟，多聞第一。就當經，則阿難與眾同聞凈土之教，而獨以總持力憶念不忘，成結集也。
慶喜者，佛成道日誕生，王及臣民既聞太子成佛，又聞宮中誕子，雙美二難，一時畢具，舉國忻慶，因以立名。又見其相者，聞其聲者，覩其威儀者，無不歡喜故。無染者，隨佛入天宮、龍宮，心無樂著，亦其事也。
佛從弟者，佛，凈飯王子；阿難，白飯王子。二王昆季故。多聞者，阿難侍佛二十五年，佛所說法，不忘一字，涅盤稱阿難多聞士，又迦葉贊曰佛法大海水，流入阿難心是也。同聞獨憶者，正表強記超乎等夷也，故曰多聞第一。
羅睺羅者，此云覆障，或云執日，密行第一。
覆障者，本阿修羅名，能以手障日月，故名覆障，亦曰執日。障有二義：一云佛為所障，不即出家，以未有子，父王不許出家，後以指腹懷妊，方遂本志，則佛被其障也；一云六年在胎，以宿生曾塞鼠穴，幽之六日，今報六年，則己自被障也。密行者，經云羅睺羅密行，惟我能知之，惟佛能知，則菩薩、聲聞皆所不知，況凡夫乎？積行而人不知，故曰密行第一。
憍梵波提者，此云牛呞，受天供養第一。
牛呞者，過去世中輕弄沙門，今報牛呞；又五百世曾為牛故，牛雖不食，事虛哨，余報未盡，故稱此名。天供者，馬麥之報，彼獨於天上尸利沙園受供。又凡夫覩形，不知觀德，多輕之者，恐人譏笑遭愆，常居天上，諸天敬奉，故云受天供養第一。
賓頭盧頗羅墮，上三字，此云不動，名也；下三字，此云利根，姓也。
先名後姓者，其族凡十八，稱名在先，別其余也。奈耶律云：樹提長者以栴檀鉢置剎頂上，號於眾云：神力能取者即與。尊者現通取鉢。佛呵責已，勅令不得入滅，留身久住，應末世供，為大福田也。
迦留陀夷，此云黑光。
黑光者，顏容麤黑故。又黑色光耀，異常黑故，夜行乞食，人見驚駭。佛禁夜行，繇此制也。
摩訶劫賓那者，此云房宿，知星宿第一。
房宿者，二十八宿中第四宿也，父母禱此星而生子。一云初出家時，將欲詣佛，中路值雨，寄食陶舍。俄有比丘來共宿止，彼比丘者，即佛化現，聞法得道。則房宿者，以於陶家房舍而旅宿故，亦一義也。知星宿者，不假璣衡，通曉天象，故云知星宿第一。
薄拘羅者，此云善容，壽命第一。
善容者，顏貌端正故；壽命者，壽年百有六十，故云壽命第一。繇昔持不殺戒，九十一劫壽不中夭。又昔曾施一病僧訶梨勒果，感五不死。初生現異，母以為怪，置之熬盤不死，復置釜中不死，復置水中，巨魚吞之，魚為人獲，刀破子現，一無所損。火不能炮，湯不能煮，水不能淹，魚不能噬，刀不能割，名五不死。又閑靜少欲，收攝六根，滅度之後，塔猶卻貝旒，不期自辦，舜何樂焉？故曰有天下而不與也。二者、曲為鈍根凡夫，須示苦樂，令生忻厭，先以欲鉤牽，後令入佛智，喻如正厄饑寒之國，忽聞飽暖之鄉，方沈幽暗之崖，乍覩光明之境，豈不身心踴躍，舍故即新？但得往生，終成解脫，方便接引，當如是耳。
稱理，則自性平直，是階道義；自性高邃，是樓閣義；自性具足功德法財，是七寶義。
平直者，自性解脫自在，離諸垢污，曠闊坦夷，無有偏陂，是名階道。高邃者，自性迥超塵境，觀照不遺，囊括虛空，廣博無盡，是名樓閣。功德法財者，自性常而不遷，凈而不染，我而隨緣不礙，樂而富有不虧，是名金銀。自性內外明徹，無障無礙，是名琉璃。自性本體潔白，離過絕非，是名硨磲。自性光明熾然，是名赤珠。自性堅實不易，是名瑪瑙。眾美畢具，資成法身，是名嚴飾也。且善財徧歷重城，博參群彥，最後於彌勒樓閣彈指而登，今但持名，不涉回涂，便居妙境，其如終日寶階行，自稱迷路漢，可謂倚門彈指，不知身在玉樓中者也。惜哉！
池中蓮華，大如車輪，青色青光、黃色黃光、赤色赤光、白色白光，微妙香潔。
上言池外，今表池中。蓮華，梵語芬陀利，亦云優鉢羅，亦云鉢特摩，亦云拘勿頭。
梵語芬陀利，此云白蓮華，未開名屈摩羅，將落名迦摩羅，處中正開，名芬陀利。優鉢羅者，青蓮華也；鉢特摩者，紅蓮華也；拘勿頭者，黃蓮華也。
車輪者，言其形也，大小無定，婆沙等說，種種不同，各隨機見。
車輪大小者，婆沙論云：輪王千輻金輪，周圓十五里。華嚴鈔云：金輪大一由旬。觀經云：一一池中有六十億七寶蓮華，團圓正等十二由旬。大本云池中蓮華或一由旬，乃至百由旬、千由旬，而人世車輪大不逾丈，不可以此而為定準。又云：眾寶蓮華周徧世界，一一寶華有無量百千億葉。按經別蓮華勝劣三種：十葉、百葉、千葉。今日無量百千億葉，葉既無量，則華之大亦無量矣。
又如來藏經云：爾時，世尊於栴檀重閣，正坐道場而現神變，有千葉蓮華，大如車輪，華中化佛各放無數百千光明。故知車輪不可思議，寧得局以人世常所御車而為限量？
隨機者，以或小或大，繇其因地念佛，功有勝劣，機感自致耳。乃有以華如車輪，抑此經為散善，蓋未考於輪義。
大如車輪，且喻形體，以輪喻德，亦有多義。
形體者，輪體圍圓，有蓮象也。多義者：又輪有轉義，此蓮華者，托孕眾生，易凡成圣，即轉義故；又輪有輾義，此蓮華者，不染污濁，破除煩惱，即輾義故；又輪有飛行義，圣王金輪，一日之中遶四天下，此蓮華者，徧至十方，接彼念佛眾生歸於極樂，即飛行義故。余不煩舉。
青黃赤白，言其色也。不唯舉色，而言光者，此土蓮華有色無光故。但舉四色者，省文也。
四色解，見前疏。光者，後色而發，如珠瑩潔，則能發光。彼土蓮華至為清凈，故有光也。大本云：青色青光、白色白光，玄黃朱紫之色，其光亦然，煒燁煥爛，明耀日月，一一華中出三十六百千億光，一一光中出三十六百千億佛，一一諸佛又放百千光明，普為十方眾生說微妙法。據此，則青、白、玄、黃、朱、紫已成六色，而佛地論復云七寶，故知四色，其文省故。其實蓮華具無量色，具無量光也。又不言說法者，亦文省故。
微妙香潔，言其德也。舉四德者，亦文省故。
四德者，離垢是蓮華正義，推廣其義，略說為四：一、言微者，復有四義，二同二別：一者、根潛池底，不可窺視，是為幽微；二者、不生高原陸地與繁華麗蕊而爭妍艷，是為隱微；三者、觀經言：一一葉上有八萬四千脈，猶如天畫。是為細微；四者、七寶所成，珍奇粹美，是為精微。前二通於此方，後二彼國獨擅，故二同二別。
二、言妙者，復有十二義，四同八別：一者、方華即果，不待華落，是為因果同時妙；二者、染而不染，不染而染，是為垢凈雙非妙；三者、一華徧圍於子外，眾子羅列於華中，是為總別齊彰妙；四者、晝則開敷，夜則還合，是為隱顯隨宜妙；五者、巨蓮在中，而有百千萬億蓮華以為眷屬，是為主伴相參妙；六者、上中下品各三成九，九九無量，隨其宿修，不相錯謬，是為勝劣分明妙；七者、大一由旬，乃至百千萬億由旬，是為小大無定妙；八者、不以春生，不以秋瘁，亙古常新，是為寒暑不遷妙；九者、朱紫玄黃或復純白，雜色雜光亦復如是，是為彩素交輝妙；十者、生於彼國，而能從空來至此土迎取當生，是為動靜一源妙；十一者、諸佛菩薩結跏其中，念佛眾生托質其內，是為凡圣兼成妙；十二者、此方念佛，華即標名，勤惰才分，榮枯頓異，是為感應冥符妙。前四後八，同別可知。
三、言香者，此方彼國相較勝劣，亦有二義：一者、此方則出污泥中，宜為所溷，而清馨澹然，是為穢中香；二者、彼國則如大本言：光色既異，香氣亦異，芬芳馥郁不可勝言。故青蓮華香、白蓮華香，誦斯偈者，尚致口出蓮華之香超一切香，香無與比，是為香中香，則知此方之香已勝余華，彼國乃勝而又勝者也。
四、言潔者，此彼勝劣，亦有二義：一者、此方則出污泥中，宜為所染，而瑩然清凈，是為垢中潔。二者、彼國則根自金沙，異濁土故；生從德水，異常流故；質成妙寶，異凡卉故；超一切潔，潔無與比，是為潔中潔，勝而又勝，例上可知。以上從其切近，略表四德。若廣演之，亦應無量。
問：有謂下品下生，生鐵蓮華，其說然否？
答：未見佛說，如上所明，色不止四，有七寶華，則知金蓮華者，黃色所攝；玻璃、硨磲及與銀蓮，白色所攝；赤珠、瑪瑙，紅色所攝；乃至琉璃，亦黃色攝。推而廣之，帝青蓮華，青色所攝，如真珠等，亦白色攝。以是參合，應無鐵蓮。鐵於五金，金所賤故；鐵於七寶，寶所無故。九品下生猶勝天宮，天宮皆以寶成，不聞有鐵，況在西方，何得有此？
又蓮華者，往生彼國托質之所，念佛之人，特宜知此。
托質者，未證無生，生必有托。六趣眾生，則中陰之身自求父母；往生善土，則一彈指頃蓮華化生，下文一心不亂，即得往生阿彌陀佛極樂國土，即是生此蓮華中也。是蓮華者，乃卸凡殼之玄宮，安慧命之神宅。往詣之國，號曰蓮邦；同修之友，號曰蓮社；約禪誦之期，號曰蓮漏；定趨向之極，號曰蓮宗，重其事也。
修凈土者，若禮佛時，當想己身在蓮華中作禮，佛在蓮華中受我禮敬；若念佛時，當想己身在蓮華中結跏趺坐，佛在蓮華中接外於我，然後一心持名。昔有二僧，作蓮華開合想，遂得往生，況復加之一心持名而不生者。
問：此經不兼色像，今胡乃爾？
答：有專主故，兼亦無礙。如菩薩偏行六度時，以施為專主，余非不修，但隨力隨分。今念佛亦然，專主於觀想者，少時持名；專主於持名者，少時觀想，亦隨力隨分之意也。所謂不兼色像者，蓋恐一心執持名號，又一心觀想色像，不唯心無二用，而兩事雙行，輕重不分，俱無成就耳。茍明於正助之義，則一心持名以為其正，少時之助，助亦歸正，如火益薪，復有何礙？
稱理，則自性清凈光明，是蓮華義。
清凈，表色，自性纖塵不立故；光明，表光，自性萬法朗然故。佛地論云如是假實之色，皆不離佛凈心，即此凈心能顯假實之色，故經云青色青光、黃色黃光等，是光色不二，寂照雙融也。又自性寂，是華合義；自性照，是華開義；自性具足一切善法，是微妙香潔義。然則不離塵境，未浴寶池，常在蓮華中經行及坐臥。
舍利弗！極樂國土成就如是功德莊嚴。
如上欄網、行樹、池閣、蓮華，種種莊嚴，皆是阿彌陀佛因中所發大愿，及愿後所修大行，無量功德之所成就也。如華嚴中愿行亦同此意。
愿以起行，行以實愿，菩薩因地莫不皆然，行滿愿遂，名為成就。因中者，為法藏比丘時也。言愿者，所發四十八愿也。有愿云：我作佛時，生我剎者，皆於七寶水池，蓮華化生。又愿云：我作佛時，我剎中自地以上至於虛空，皆有宮殿樓閣、池流華樹，悉以無量眾寶、百千種香而共合成。又云：若我成佛，周徧國中諸莊嚴具，無有眾生能總演說。是為大愿。
言行者，大本云：法藏比丘於世自在王佛所，攝取二十一億佛剎清凈之行，如彼修持。又云：法藏比丘發四十八愿已，住真實慧，勇猛精進，阿僧只劫修菩薩行，護身口意，修行六度，了空、無相、無作，以行教化，致無量眾生發菩提心。是謂大行。
言功德者，即此行愿，名為功德，大本云：如是積功累德，無量千萬億劫，功德圓備，方得成就斯愿，而入佛位。華嚴愿行者，云：此華藏莊嚴世界海，是毗盧遮那往昔微塵數佛所，修微塵數大愿之所嚴凈。又下云：普賢智地行悉成，一切莊嚴從此出。例法藏愿行，亦猶是也。
又功德者，無漏性功德也，復有勝劣，今是勝功德故。
無漏功德者，初祖以營修世福為有漏之因，不名功德。又云功德在法身中，則此之大行大愿，皆自性無漏功德，非事上人天小果有漏之因也。勝劣者，聲聞、菩薩，乃至於佛，皆有功德，大小懸殊。今是彼佛因地修無量愿行之所成就，崇功至德，不可思議，故云勝也。
問：金剛般若謂莊嚴佛土者，實非莊嚴，是名莊嚴，今乃廣陳依正，云何二經意義相背？
答：性相不殊，所宗異故。
性相不殊者，全性起相，全相歸性，性相本非二物，而當經各有所宗，彼經以無相為宗，故唯明第一義相，不取形相，實則清凈心中，身土自現，喻如磨鏡，塵盡像生。其專言性者，蓋即相之性，非棄相而取性也。今經以勸生凈土為宗，故於極樂依正種種莊嚴，反覆開明，令起忻慕，實則相本自空，唯心唯識。其廣陳相者，蓋即性之相，非離性而言相也，為門各別，究竟是同，故知二經義不相背。
問：諸天宮殿園苑亦以寶嚴，與此何別？
答：麤妙異故。
麤妙者，如世珠玉，雖均名寶，而質有麤妙，價有重輕。故諸天自下而上，依正莊嚴；從麤漸妙，勝劣迥殊。何況極樂超越三界，寧不寶嚴之中獨為最勝？經云：輪王亦有三十二相，而不及佛。即此意也。
又此功德，雖佛力成就，亦兼繇眾生，以心凈土凈故。
兼繇眾生者，維摩經云：直心是菩薩凈土，菩薩成佛時，不諂眾生來生其國；深心是菩薩凈土，菩薩成佛時，具足功德眾生來生其國。乃至萬行，悉亦如是。是以此方念佛，彼土蓮成，則極樂種種清凈莊嚴，雖彼佛為菩薩時之所成就，而謂勤修凈業眾生，共與成就，亦可也，故曰隨其心凈，則佛土凈。
稱理，則自性能生萬法，是莊嚴義。
六祖云：何期自性能生萬法！華嚴經云：一切寶鈴網，解一切法如幻心所生，一切寶樓閣，無著善根、無生善根所生，乃至衣蓋幢座等，莫不皆然。又云：此華藏莊嚴世界海中，若山河乃至樹林塵毛等處，一一皆是稱真如法界，具無邊德。是故當知凈土唯心，更無外境。