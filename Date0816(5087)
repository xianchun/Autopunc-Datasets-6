復次，上所引經論之文，非佛菩薩意耶？
次明共念處觀，大智論：觀身為首、明別相四念處位者，有三種根性不同：若慧解脫根性別相四念處，但修性念處；若俱解脫根性，修性念處，亦修共念處；若無疑解脫根性，俱修三種念處，成別相念處。若能於別相念處中生四種精進，名四正勤；修四種定，名四如意足；五種善法生，名之為根；善法增長，遮諸煩惱，名之為力；分別道用，名七覺分；安隱道中行，名八正道。若入八正道，即能觀四諦，成別相四念處也。
三、明總相念處位者，有人言：共念處即是總相念處。今謂不爾，應作四句分別：一者、境別觀亦別；二者、境別而觀總；三者、境總而觀別；四者、觀總境亦總。
初境別觀亦別，正是別相性四念處位；次境別觀總、境總觀別，此二即是總相四念處之方便；四、觀總境亦總，此觀若成，即是總相四念處之位。今明境總觀總，即是總上所明性念處所觀五陰作一身念處，觀此身污穢不凈及苦、無常、無我，破凈顛倒及三倒也，是名總相性身念處，是總身念處觀，或總二陰，或總三陰，或總四陰，或總五陰具釋云云。受、心、法念處亦如是，總相共念處、總相緣念處亦如是，類之可解，是名總相四念處位。此位亦有三種根性，類別相念處可知。若有方便，即入總相念處位；若無方便，即非總位也。
云何有方便？若於總相念處之中具足修總相，正勤、如意足、根、力、覺、道，皆如性四念處中說，但以總相善法深細為異耳。若安隱八正道中行，即能觀四諦，是得性法念處故，能生於暖法，故智論云：八正道中行，初得善有漏五陰，名為暖法。當知有方便者已得三十七品也。
問曰：八正見道，七覺修道，今何念處位中說耶？
答曰：毗婆沙論云：若八正在前，七覺在後，決定是無漏；若七覺在前，八正在後，通有漏、無漏也。此三賢人位并名乾慧地，未得善有漏五陰相似理水，定水未沾，故名為乾；而悉有觀行，能伏諸見，故名為慧；住持能生善法，名之為地。名乾慧地，亦名外凡人也。
四、明暖法者，是善五陰是智慧性，生圣智火，故名暖法。行者因善方便，總相四念處唯緣法念處，依六地定。瞿沙說：暖、頂亦依七地，初發善有漏五陰等智似解，得十六智火之氣分，名之為暖，亦四正勤也。譬如鉆火，暖氣若發，即有煙相，用念處觀，鉆五陰境，發智慧暖，起正勤暖，故名暖法也。又如冬冰，春陽氣動，則有消融之相。暖法解發，身邊六十二見冰執漸覺消融也。涅盤云：得暖法人七十三人，我弟子有，外道則無。以佛法有別相、總相四念處觀，能破一切諸見顛倒，故得暖法。十八種六師雖各稱一切智人，戲論破慧眼，不見於真實，故法華云：深著虛妄法，堅受不可舍。我慢自矜高，諂曲心不實，於千萬億劫，不聞佛名字，亦不聞正法，如是人難度。是故舍利弗！我為設方便，說諸盡苦道。當知外人如此執見，罪障深重，豈得生暖法也？末法多學問、坐禪之人，不能如是修習念處，執著諍競者，亦同外人之過，尚不能生暖法之善，大乘功德終不發也。略說暖位竟。
五、明頂法位者，亦是善五陰，亦智慧性，在暖法之上，名之為頂。證暖法已，用正方便、正憶念勤修增進暖法善根，依六地定，亦依七地。若暖法增長，次生善根，名為頂法，緣四諦十六行，得四如意足定，見四諦分明，如登山頂，觀矚四方悉皆明了，故名頂法。若生法愛，即頂墮也。
六、明忍法位者，亦是善五陰，亦智慧性，於四諦堪忍欲樂，名忍法位。於頂法位用正方便，勤修增進頂法善根，依六地定。若頂法善根增進，即生柔順忍，亦緣四諦十六行，爾時信等五種善法并得成根，以慧根故，於四圣諦堪忍欲樂，故名忍法。忍法有三品，下忍於十六行作法諦觀，中忍十番縮觀，上忍但觀欲界，苦下四行，隨觀一行。若下、中二品忍，雖起煩惱惡業，而不受三涂報，由受人天百千生。若上品忍成，但有人天七生業在，增上一剎那即入世第一法也。
問曰：暖、頂亦堪忍，何故不名堪忍？
答曰：若通論四善根，亦名四忍，但忍法不退，別受忍名。若暖法遇惡因緣退，能造五逆，謗方等經，作一闡提，墮無間地獄。若頂法遇惡因緣退，雖不斷善根，猶作五逆等罪也。今此忍法智強感弱，諸惡所不能動，以忍力大故，一切惡心非數緣滅。如師子王，余獸遠避也。
問曰：若暖、頂退者，云何名性地？
答曰：此人雖造惡墮地獄，一入受罪竟，終不重入，有性地善根故，能得圣果，是故經云：寧為調達，不為郁頭藍弗。調達造三逆罪，墮於地獄，出生人中，得辟支佛，諸根猛利，過舍利弗也。
七、明世第一法位者，於凡夫所得最勝善根，名為世間第一法也。亦是善有漏五陰，亦智慧性，上忍一剎那依六地定，以生一剎那最勝善根，名世間第一法。此一剎那具足五力，苦下四行，隨緣一行，一剎那不住，故似見道。所以者何？行人有二種：一、愛行；二、見行。愛行有二種：一、我慢；二、懈怠增。見行亦二種，謂我及我所。著我慢者，修無常行，入世第一法；懈怠增者，修苦行入。著我者，修無我行入；著我所者，修空行入。
彼總相念處次第生決分，世間善有九品：下下、下中、下上，名暖法；中下、中中，名頂法；中上、上下、上中急用。一切學問、坐禪之人所迷沒處，須略分別也。若入性地，解慧自生，非凡能測，多言妄說，何畢尋訪。略說七賢位竟。
二、明七圣位者：一、隨信行；二、隨法行；三、信解；四、見得；五、身證；六、時解脫羅漢；七、不時解脫羅漢。此七位通名圣者，圣以正為義，即練道懸鏡也，苦忍真明舍凡夫性，得入圣人性，真智見理，斷於同類之因，故名為圣。
此七圣人復有二種不同，謂學、無學。前五種圣人悉是學人，後二種圣人是無學位也。言學人者，始從苦法忍發得真智，自爾方有圣人也。有圣諦，具有漏、無漏二種五陰，見圣跡故，名為學人。於諦不推求，故名無學人也。又無學人者，真智見理既極三界，正使已盡，無惑可治，不須更學四真智也。
復就七圣之位分為三道，所謂見道、修道、無學道。
一、見道者，即是八正道，見理斷見諦惑，至十五心，如破石方便也。
二、修道者，即是七覺分，隨觀一諦所斷思惟，如斷藕絲方便也。
三、無學道者，如前分別也。
一、明信行位，即是鈍根人入見道之名也。所言鈍者，非自智勳，憑他生解，名為鈍也。是在方便道，先雖有信，以未發真，不名為行。行以進趣為義，從得苦忍真明，十五剎那進趣見真，名隨信行，故說但有近行人，無遠行人。又若在十五心中命終，無有是處。苦法忍者，欲界見斷十使對治是法，是則初無漏無礙道也。復次，世間第一法，次第不作，不向不行，以能舍邪業、邪趣、邪見也。
又復世間第一法分別苦法忍，作五種定，謂地定、行定、緣定、剎那定、次第緣定。次第緣定者，世間第一法後，即入苦忍也。雜心偈云：謂色無色苦，集滅道亦然，此法無間等，是說十六心。十五心成，屬見道，第十六心即屬修道也。若謂不應然者，如盡智成，亦不應屬無學道也。是信行人見道，十五心亦名八人地，八忍具足，智少一分也，即是須陀洹向，亦名行中須陀洹也。
二、明隨法行位者，即是利根人入見道之名也。言利根者，自以智勳，見理斷結，故云利也。本在方便道中，能自用觀智觀四真諦法，但未發真，不名為行，因世間第一法發苦忍真明，十五剎那進趣見真，故名法行也。分別行類前行解釋可知，但鈍根憑他生解，智少觀察，利根自智多觀察為異耳。
三、明信解位者，即是信行人入修道轉，名信解也。鈍根憑他信進發真解，故名信解。此信解人證果有三：一、證須陀洹果；二、證斯陀含果；三、證阿那含果。
一、明信解證須陀洹果者，第十六道比智相應，即證須陀洹果也。須陀洹，天竺之言，此翻修習無漏，若成論明，猶是見道。若數人明義證果，即入修道，即用此一往釋修習無漏義便也。若見使斷，略說三結盡，廣說八十八使盡，名須陀洹，受生死七返，終不至八生。
二、明信解證斯陀含果，即有二種：一、向；二、果。一、向者，從初果心後，更修十六諦觀，七菩提行現前，即此世無漏斷煩惱一品，無礙斷欲界煩惱一品、二品，無礙斷二品乃至五品，皆是斯陀含向，亦名勝進須陀洹，約此說家家也。二、果者，若斷六品盡，證欲界第六品解脫，即是斯陀含果也。斯陀含，天竺之言，此翻云薄，欲界煩惱分為九品，前六品盡，余三品在。前斷已多，其所未斷少，故名為薄。
三、明信解人證阿那含，亦有二種：一、向；二、果。一、向者，若斷欲界七品乃至八品，皆是阿那含向，亦名勝進斯陀含，約此說一種子也。二、明果者，九無礙斷欲界結，證第九解脫，即名阿那含果也。阿那含，天竺之言，此土翻云不還，此人欲界五下分結盡，更不還生欲界，故言不還也。
復次、須陀洹有三種：一、行中須陀洹，即是須陀洹向；二、住果，正是須陀洹果也；三、勝進，勝進須陀洹亦名家家，即是斯陀含向也。斯陀含但有二種：一、住果；二、勝進。勝進斯陀含亦名一種子，即阿那含向也。阿那含亦二種：一、住果；二、勝進。勝進阿那含，進斷五上分結，所謂色染、無色染等結，即阿羅漢向也。阿羅漢但有一住果。
問曰：此說次第得果，毗曇明超越得果，云何分別？
答曰：若凡夫時斷欲界六品乃至八品盡，來入見諦道，後發苦忍真明，十五心中是斯陀含向，十六心即證斯陀含果也。若凡夫時先斷欲界第九品，乃至無所有處盡，後入見諦十五心，名阿那含行，第十六心，即證阿那含果，此是超越人，不證前二果也。是信解人雖是利根，而有五種根性不同，所謂退、思、護、住、勝進也。
若證阿那含果，復有五種般及七種般、八種般。五種般者：一、中般；二、生般；三、行般；四、不行般；五、上流般也。七種般者，開中般為三種也。八種般者，五種如前，足現般、無色般、不定般也。
四、明見得位者，法行人轉入修道，名為見得，是利根人自以慧勳，見法得理，故名見得。是見得人在思惟道，次第證三果，超越得二果，亦如信解中分別，但以利根不藉聞法，不假眾具，自能見法得理為異也。見得利根但是不動根性，若證阿那含果，亦有五種般及七種、八種不同也。
五、明身證位者，還是信解、見得二人，入思惟道，用無漏智斷五下分結，故發四禪、四無色定，即用共念處修八背舍、八勝處、十一切處，入九次第定、三空定。事性兩障先已斷盡，又斷非想，事障滅，緣理諸心、心數法，入滅盡定，得此定故，名身證阿那含也。所以者何？入滅盡定似涅盤法，安置身內，息三界一切勞務，身證想、受、滅故，名身證也。
若約初果解身證者，但以先於凡夫用等智斷結，得四禪、四無色定，後得見諦第十六心，證那含果，即修共念處，還從欲界修背舍、勝處、一切處，入九次第定，成身證也。是阿那含有二種：一者、住果，但是阿那含也；二者、帶果行向，即是勝進阿那含也，猶名那含行向故，即是羅漢向攝。故智度論云那含有十一種，五種阿那含正是阿那含，六種阿那含，阿羅漢向攝。當知此身證阿那含，即是勝進阿那含，阿羅漢向攝。五種般那含、七種般那含皆但有上流般，八種般那含但有現般、無色般也。如是阿毗曇約信解、見得，分別數那含乃至有一萬二千九百六十種。廣義無復是過，若欲分別究其支派，必須讀毗婆沙也。
問曰：前說乾慧之位，實與舊解殊途，次明性地見思無學，此與常人解釋未覺有異。
答曰：若乾慧有異，即性地、見思、無學皆悉異也。譬如生人、死人，若一身分是生，一切身分皆悉是生；若一身分是死，一切身分俱死。死生之殊，豈非一切俱異？
今明乾慧若如生人，則性地、見思、無學皆如生人；他明乾慧若如死人，則性地、見思、無學皆如死人。復次，今明乾慧若如死人，性地、見思、無學皆如死人；他明乾慧如生人，性地、見思、無學皆如生人。當用智斷合譬始終，名相如身，身分何曾不同始終？智斷如生死之異，何得不異？其得此意者，如人有目，日光明照，見種種色；其迷此意者，如為盲人設燭，何益無目者乎？
此應次明三藏教空門入道二十七賢圣位者，信、法二行即是兩賢，在方便道空門發真，斷見惑未盡。行即須陀洹近向，見惑盡，名須陀洹果，空解增明，斷欲界思惟一品乃至五品，名斯陀含向。斷六品盡，即是斯陀含果。斷七品、八品盡，名阿那含向。欲界九品下分盡，即是阿那含果。
阿那含有十一種，帶果行向即是阿羅漢向，進斷上二界思惟也。非想九品盡即是阿羅漢果，是阿羅漢有九種。賢人有二，圣有二十五，合有二十七賢圣，具出成論，但事相煩多，*廣說摩訶衍義，昆勒門非空非有門，經不委出，論不來此，豈可謬有所判？
問曰：兩門不度，不可懸判，空門明義勝阿毗曇，何故舍勝用劣？
答曰：毗曇雖劣，而是佛法根本，是故佛去世後，流傳利物。且又大乘經論，破小用小，多取毗曇有門，少用空門，故須略出毗曇有門，佛法根本賢圣之位次也。
第二、明三藏教辟支佛乘位者，三藏教詮生滅十二因緣之理，明辟支佛義，亦應具有四門，今但約薩婆多宗明有門辟支佛乘位，即為五意：一、翻譯；二、分別大小；三、明宿緣；四、明觀法；五、料簡。
一、翻譯者，即為二意：一、翻名；二、解釋。一、翻名者，辟支迦羅，是天竺之言，此土翻為緣覺，此人宿世福德神根勝利，學十二因緣以悟道也；二、解釋者，大智論云：緣覺有二種：一、獨覺；二、因緣覺。
一、明獨覺辟支迦羅者，若佛不出世，佛法已滅，是人先世因緣能獨出智慧，不從他聞，自以智慧得道，故名獨覺。如大智論明，有一國王，出園游戲，清旦見樹林華果郁茂，甚可愛樂。時王食已，即便偃臥。王諸婇女皆競采華，毀折林樹。時王覺已，見林毀壞，內心覺悟一切世間無常變壞皆亦如是。思惟是已，無漏道心朗然開發，斷諸結使，成辟支迦羅，具六神通，即飛到閑靜處，山林清曠，入深禪定，受無為樂。
二、明因緣覺者，是人道根淳熟，藉小因緣而能覺悟也。如見林壞，因此覺悟成辟支佛。大智論意似用此為因緣覺也。
今明因緣覺者，因聞十二因緣，覺悟成辟支佛也。
十二因緣有三種不同：一者、三世十二因緣；二者、二世十二因緣；三者、一世十二因緣。三世破斷常，二世破我，一世破性也。
一、明三世十二因緣者，過去二因、現在五果，現在三因、未來二果。過去二因者，謂無明、行；現在五果，謂識、名色、六入、觸、受；現在三因者，謂愛、取、有；未來二果者，謂生、老死憂悲苦聚。是為三世合明十二因緣。
是十二因緣有三種道：一、煩惱道；二、業道；三、苦道。是三道更互為因緣，從無始已來生死不絕至于今身，若不修觀智，未來流轉憂悲苦惱無有邊際；若修觀智，則無明滅，乃至老死憂悲苦惱皆悉滅也。譬如千年闇室，若不置之一燈，其室方將永闇；若置之一燈，則故闇皆滅，新闇不生也。若聞此十二因緣，發真無漏，則無明滅，乃至老死憂悲苦聚皆滅，是名因緣覺也。
二、次明二世十二因緣者，出大集經，佛為求辟支佛人說也。此十二因緣，現在有十，未來有二。有解：現在有九，未來有三。
現在十者：一、無明，大集經：云何名有三事：一、命；二、識；三、煖。過去世中業緣感果，無有作者及以受者，初息出入，是名無明。歌羅邏時氣息入出，有三種道，所謂隨母氣息上下，七日一變，息入出者，名為壽命，是名風道；不臭不爛，是名為煖；是中心意，名之為識。善男子！若有欲得辟支佛果者，當觀如是十二因緣。
二、行者，復觀三受因緣，五陰、十二入、十八界。云何為觀？隨於念心觀息出入，觀於內身皮膚、肌肉、筋骨、髓腦如空中云。是身內風亦復如是，有風能上，有風能下，有風能滿，有風能燋，有風增長，是故息之出入，名為身行；以出入息從覺觀生，故名意行；和合出聲，名口行也。
三者、識，三行因緣，則有識生，故名為識。四、名色者，著識因緣，則有四陰及以色陰，故名名色。五、六入者，五陰因緣，識行六處，故名六入。六、觸者，眼色相對，故名為觸，乃至意法，皆亦如是。七、受者，觸因緣故，念色至法，名之為受。八、愛，貪著於色，乃至於法，名之為愛。九、取，愛因緣故，四方求覓，名之為取。十、有者，取因緣故，受於後身，故名為有。此下二因緣屬未來也。十一、生者，有因緣故有生，是名為生。十二、老死，生因緣故，則老死種種諸苦，是名五陰、十二入、十八界、十二因緣之大樹。若聞此因緣，發真無漏，亦名因緣覺也。備說具出大集經。
三、次明一念十二因緣者，此但約現在，隨一念心起，即具足十二因緣，亦出大集經，為辟支佛人說此因緣也。經曰：因眼見色，而生愛心，名為無明。為愛造業，名之為行。至心專念，名識。識、色共行，名為名色。六處生貪，是為六入。因入求愛，名之為觸。念色至法，名之為受。若心貪著，名之為愛。求是等法，名之為取。此等法生，名之為有。次第不斷，名之為生。次第斷故，名之為死。生死因緣，眾苦逼切，名之為惱。乃至意法生貪亦復如是。是十二因緣，一人一念悉皆具足。若聞此因緣，心開意解，發無漏慧，亦名因緣覺也。瓔珞經又出十種十二因緣，若隨聞一種，發真無漏，皆名因緣覺也。今不備出。故涅盤經云：譬如老人年百二十，不堪付金。意在此也。
問曰：獨覺亦得悟上來所說諸因緣不？
答曰：皆由前生之宿習也。
問曰：若依三種因緣教得無漏智，即是稟教緣覺，名利根聲聞，云何生聞等三慧耶？
又問：何等為生得慧，何等為方便慧耶？
少答。
二、明分別大小不同者，此二種辟支迦羅皆有大小不同。今明獨覺辟支迦羅具有二種：一者、本是學人，在人間生，是時無佛，佛法已滅，或須陀洹七生既滿，不受八生，自悟成道，是人不名為佛，亦非羅漢，名曰小辟支迦羅。若論其道力，或有不如舍利弗等大羅漢也。二者、大辟支迦羅，於二百劫中作功德，增長智慧，得三十二相分，或三十一相，或三十相、二十九相，乃至一相，於九種阿羅漢中智慧利勝，於諸深法總相、別相能知能入，久修習定，常樂獨處，有如是相，名大辟支迦羅也。皆歷三種十二因緣、十種十二因緣，分別大小也。若因緣覺，分別大小亦如是。
三、明宿緣者，今此小大二種獨覺辟支迦羅，宿植不同，或於前世若偏修性念處，觀十二因緣，善根淳熟，生無佛世，因於遠離自然獨覺，成小辟支迦羅也。若於宿世修性、共二種念處，理事善根淳熟，獨覺自悟，具足三明、八解脫及六神通，成大辟支迦羅也。而其不發四無礙辯者，禪定是內證，習因符慧，而發名義，是外法故，雖有宿習，而不得發，皆約三種十二因緣、十種十二因緣分別宿習因緣也。若生佛世，聞生滅十二因緣三藏之教，即發四辯，還名羅漢，在聲聞眾數，猶如迦葉、舍利弗等，皆是辟支根性人也，亦名辟支佛。若不爾者，那得次為求辟支佛乘說十二因緣？此人設不值佛，亦自得道，故法華經云：若人有福，曾供養佛，志求勝法，為說緣覺。皆因緣覺也。根性三種、十種，宿緣不同可知。
四、明觀法者，十二因緣有二種：一者、觀屬愛十二因緣；二、觀屬見十二因緣。一、觀屬愛十二因緣者，即為二意：一、推尋；二、觀破。
一、推尋者，是人聞正因緣生滅之法，信解分別，覺一切屬愛煩惱皆是十二因緣，觀因緣入定，欲息心達本源，求自然慧，樂獨善寂，修習定心，得諸禪定，住此定中，知屬愛煩惱，即是無明。逆順推尋，即見十二因緣。云何逆推？此貪愛因何而生？即知因受。受因何生？即知因觸。如是觸因何而生？即知因六入，六入因名色，名色因識，識因於行，行因無明，過去一切煩惱也。復順推此愛，愛能生取，因取則成有業，因此有業則有未來二十五有之生，因生有老死憂悲苦聚輪轉無際。若因停心觀，入深禪定，如是逆推尋，或時見歌羅邏初受生，乃至見過去身起業煩惱，乃至二生、百千生也。順尋取有，若因禪定之力，或見未來一生、二生，乃至十、百、千生。若見過去、未來事，其心悲感，道心精熟，轉復增感也。
二、明觀破屬愛十二因緣者，即是性念處歷別觀十二因緣也。性念處觀，略如前說。所以者何？若觀愛，即污穢五陰性念處。若觀受、觸、六入、名色、識，即是觀果報無記五陰性四念處。若觀於行，即是善不善五陰性四念處。若觀無明，即是過去污穢煩惱五陰性四念處。若觀於取，即是現在污穢五陰性四念處。若觀於有，即是善不善五陰性四念處。若觀未來生、老死，即是報生無記性四念處。是則用四念處逆順觀察十二因緣，破四顛倒。顛倒若滅，即是無明一切煩惱滅。以無明滅故行滅，乃至老死憂悲苦惱滅。是明性四念處歷別觀屬愛煩惱十二因緣之觀也。
二、次明觀破屬見煩惱十二因緣者，亦為二意：一者、推尋；二者、觀破。
一、推尋者，若見神及世間常、無常、亦常亦無常、非常非無常，是則現在生身邊四見，因此身邊四見，生十四難、六十二見。此身邊四見即是四取，逆順尋此四取。逆尋四取，四取因四愛，四愛因四受，四受因四觸，四觸因四入，四入因四名色，四名色因四識，四識因四行，四行因四種無明。復順尋四取，四取能生四有，此四有即受一切二十五有，生、老死憂悲苦惱。若因停心觀，得深禪定，或見過去、未來生事，具如前說也。
二、明觀破，因性四念處觀，觀四取身邊四見，如是次第，乃至無明，破過去如去、不如去、亦如去亦不如去、非如去非不如去身邊二見污穢五陰也。又順觀有四取，乃至未來生、死，破有邊、無邊、亦有邊亦無邊、非有邊非無邊身邊二見污穢五陰。若能如是用性四念處破三世身邊二見之四見，即破十四難、六十二見，一切屬見煩惱一時皆滅，是名無明滅即行滅，乃至老死憂悲苦惱皆滅。若屬見煩惱滅，即還用前觀愛十二因緣性念處觀，破欲愛、色愛、無色愛皆滅，是則三界煩惱業道滅者，名為有余涅盤。若苦道滅者，即是無余涅盤，是名用性念處智慧觀十二因緣入涅盤也。
性念處觀法，略如前說。故經云：十二因緣，其義甚深，難解難見。意在此也。如佛說大涅盤經時，有一外道名曰富那，問世尊言：瞿曇！汝云何令我知神及世間常，乃至非常非無常？佛答言：汝若能畢故不造新，即能知神及世間常，乃至非常非無常。梵志即言：我已知竟。佛問：汝云何知？梵志答言：故名無明，新名取有。若知無明，不起取有，即知神及世間者常，乃至非常非無常。是時，梵志求哀出家，為佛弟子也。
又中論明聲聞經入第一義，并約觀十二因緣破六十二見，入第一義。若深得此意，不止破外道也。若佛弟子學問、坐禪，發種種見，取著諍論，起諸煩惱二十五有生死之業，皆是屬見十二因緣也。覺知者，能用性念處檢破，即得解脫；其迷此者，十二因緣流轉生死，無有邊際。故中論云：真法及說者，聽者難得故，如是即生死，非有邊無邊也。共念處、緣念處助觀十二因緣，類前可知也。
五、明料簡者。
問曰：若宿習自然覺悟者，何須佛為說十二因緣？
答曰：聞說則疾得，不說自悟少遲。如果熟雖應自墮，若須急取，薄搖即落。
問曰：辟支佛乘何意不制果？
答曰：聲聞人鈍故制果，若辟支佛，久習智慧，神根利故，不須制果。譬如二人共行，其身羸者，須止息處；若身強者，直到所在。故佛但說辟支佛道，不立果位也。
復次，總相斷結，智慧麤故，但除正使，名聲聞乘。別相觀因緣，智慧細故，侵除習氣，名辟支佛。復次，聲聞鈍故，先觀苦諦；緣覺利故，先觀集諦也。
問曰：聲聞念處，別相為麤，總相為勝，今何故總相為麤，別相為勝？
答曰：還用別總歷別細觀十二因緣，故別為勝也。
復次，聲聞功德禪定力淺，天眼極遠但見小千國土；辟支佛久種善根，禪定力深，若發天眼，乃過三千，見他方世界。略明三藏教有門緣覺位竟。空門如成論分別，昆勒門非空非有門，論既不度，則不可知也。