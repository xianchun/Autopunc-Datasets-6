沙门弘景等言：窃以理不自得，籍教而悟；教不自弘，因人以阐。然研精妙道，岂声闻之智力；幽赞大乘，盖菩萨之能事。虽十圣与三贤异位，千马将七宝殊途，莫不大开方便之门，广务绍隆之业。
伏惟天册金轮圣神皇帝陛下积因成德，乘权降灵。受灌顶而垂衣，膺转轮而驭宇。无偏无党，运慈悲而育黔庶；虽休勿休，当嘱累而弘正法。四人以之安乐，三宝由其住持。
恭惟大方广佛花严经者，斯乃满藏之圆旨，一乘之说。理无大而不包，义无微而不显。一言一句，皆自在之法门；无始无终，悉甚深之境界。见闻者犹其不易，悟解者将知实难。自非道出二乘，位阶五忍，得文殊之护念，成普贤之愿力，孰有能击扬真实，弘宣隐奥？
陛下以圣智潜通，至灵昭咸。故能使等三千之经卷，发自殊方；包十万之颂文，来臻魏阙。香函始届，甘露梦而夕洒；贝牒初开，良雨应而朝洽。
陛下又亲临法座，焕发序文，自运仙毫，首题名品。七曜垂象，景丽于三明；八体成文，光敷于五义。法宝分行而错落，净花入贯而昭彰。九会真诠，词中悉现；百城奥旨，字下皆明欤。夫十翼之光启繇辞，七观之昭宣雅诰。彼局名言之域，此超心智之境，欲云校美，讵可同年？
弘景等幸以凡庸，忝承恩命，俾续传译，令终卷部。想生、融之茂范，始愧当仁；顾澄、什之遗风，终惭策蹇。但以十王帝力巍哉俯被；六时日用妙矣难知。积月累年，将勤补拙。传度云毕，装缮又了。依常字写，勒成八十卷；大字写，分为二百卷。并目各一卷。谨即缄之宝藏，承以花台，望阙遄趍，叩阍奉进。虽一言三覆，诚无惰于曩贤；而事重人轻，虑有亏于妙典。伏希圣哲，特为详览。冀微言不坠，了义皆存。慧日将舜日俱悬，法云共尧云等布。皇基峻极，体固须弥之山；景历延长，数越微尘之劫。幸甚！幸甚！无任慊款屏营之至。
谨奉表陈进以闻。弘景等诚惶诚恐谨言。
录文完。