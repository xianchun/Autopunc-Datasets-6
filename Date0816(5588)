荷玉和尚，嗣曹山，在撫州。師諱匡慧，俗姓高，福州福唐縣人也。出家於羅漢院，具戒造曹源。因一日參次，曹山乃問師：大人還在也無？
對云：在。
曹山云：略要相見，還得摩？
對云：請和尚進。曹山乃倒臥，師便珍重而出，于時卻來。
曹山云：曹山適來問，闍梨與摩祗對曹山，是什摩時節，但觸道觸道。
師云：卻是相見時節。曹山深器之。
自爾任性逍遙，化緣將至，初住龍泉，後居荷玉。於辛亥歲勑詔，再三辭免，賜號玄悟禪師矣。
師有時上堂云：諸兄弟！莫只是走上為言為句，漭漭蕩蕩地大難得相應，如今欲得省心力摩？不如直下休歇去，剝卻從前如許多不凈心垢，附托依解，回頭看汝自家本分事，合作摩生著力？
師有時上堂，良久，云：須道我好心。
學人便問：如何是和尚好心？
師云：好心無好報。
師見禾山來僧，拈起拂子云：禾山還說得這个也無？
對云：非但這个。
師云：辜負禾山作什摩！
問：如何是密傳底心？師良久。
僧云：若與摩，則徒勞側耳也。
師喚侍者，侍者來，師云：燒火。
問：古人道：若記著一句，論劫作野狐精。未審古人意如何？
師云：龍泉僧堂未曾鏁。
僧曰：和尚如何？
師云：風吹耳埵。
師又時舉起杖云：從上來皆留此一路，方便接人。
僧云：和尚猶是從頭起也。
師云：更謝相悉。
問：古人道：釋迦掩室於摩竭，凈名杜口於毘耶，時人皆云不昧於真宗。未審古人意如何？
師云：惜取眉毛好。
師有時示眾云：若向這通得，未是自己眼目。又云：占人恐與虵畫足，眼中生翳復若為？
問：如何指示，則得不昧於時中？
師云：不可雪上更加霜。
僧曰：與摩則全因和尚去也。
師云：因什摩？
云喦掃地次，叶寺主問：何得自驅驅？
喦云：有人不驅驅。
寺主云：何處有第二月？
喦提起箒云：這个是第幾月？
玄沙代云：此由是第二月。
報慈拈問師：忽然放下掃箒時，作摩生道？
師云：大家吃茶去。
師有頌曰：
好心相待人少悉，開門來去何了期？
不如達取同風事，我自修行我自知。
問：如何是客中主？
師云：識取好。
如何是主中主？師良久。
僧曰：客中主與主中主相去多少？
師云：作麼？
問：古人道：山下檀越家作一頭水牯牛去。未審此理如何？
師云：闍梨何不被毛載角去？
僧云：直得與摩，還得相應也無？
師云：吾早曾經多劫修，不是等閑相狂惑。
問：作个什摩業，稱得南泉路？
師云：作水牯牛去。
僧云：為什摩如此？
師云：為鞔常住。
問：有問有答則不當宗風，只如宗門中事如何？師良久。
僧云：若不如是，爭知如此？
師云：也是半路人。
問：六門未息，如何知有？
師云：六門是什摩？
問：十二時中如何與道相應？
師云：莫造作。
僧曰：爭奈時中何？
師云：時中是什摩？
問：大藏教中還有宗門中事也無？
師云：是什摩？
進云：如何是宗門中事？
師云：雷聲甚大，雨點全無。
育王和尚，嗣曹山，在衡州。師號弘通，洪州高安縣人也。出家青林寺，依年具戒，參見曹山，曹山問：近離什麼處？
師云：近離明水。
曹山云：作摩生得到這？
師云：遇明則行，遇暗則止。曹山肯之。
自爾逍遙云水，後棲衡岳育王匡化。楚王欽仰，三降使人迎請，師誓不從，愿處林巒，寄安光景矣。
師有時上堂云：釋迦如來在靈山會上四十九年說不到底句，今夜某甲不避羞恥，與諸尊者共談。師傾間云：莫錯。道者珍重！
紫陵和尚，嗣花嚴，在襄州。問：如何是毘盧師？
師云：木馬呼吸和難同，被毛戴角終難契。
問：如何識得自己佛？
師云：一葉明時消不盡，松風韻節怨無人。
問：如何是王子舍王宮出家出世事？
師云：珠輪曠劫實難窮，毛頭滴血終難契。
師上堂云：古琴普視目前音，誰人和得無絲曲？
學人對云：千機千湊空王曲，無絲古格妙難窮。
長興和尚，嗣花嚴，在鳳朔府。周太傅問：未審大師年多少？
師云：五六四三不得類，豈同一二實難窮。
報慈和尚，嗣龍牙，在潭州。師號藏嶼。嶼，鎮州人也。初參趙州，次禮龍牙，密湊玄閞，便駐湘江，更無他往。楚王欽敬，請住報慈，敷楊妙旨，賜紫，號匡化大師矣。
僧問：心眼相見時如何？
師云：心向汝道什摩？
問：如何是實見處？
師云：絲毫不隔。
僧曰：與摩則見也。
師云：南泉甚好處去。
問：如何是學人自己？
師云：耳風雷，眼中星月。
僧云：學人會也。
師云：汝道釋迦老子眉毛長多少？
後疏山和尚，嗣先疏山，在杭州。撫州李太傅請師疏：伏以法眼髻珠微妙，乃明於佛日心燈。祖印傳來，別在於人間，得之者，瓦礫成金；悟之者，醍醐灌頂。一乘良玉，叮嚀來自於雙林；六祖傳衣，血脉廣流於百代。只將煩惱，便證菩提，詎可智知？良難擬議。先疏山大師，以水中之月物外談，四十余年百千徒眾，日東者滄溟浩渺，岱北者巘崿齊攀，四遠參尋，一言道斷。今則光流異地，月照別天，故疏嶺之蕭條，望連云之霞蓋。長老和尚玄珠自曉，慧劍方新，能令滋想之源，便證真如之地，愿將法雨普潤人天，冀憑最勝之緣，上廌無醋。
問：古人有言：言語道斷，心行處滅。請師道。
師云：阿彌陁佛。
僧云：為什摩卻如此？
師云：汝子細撿點。
問：古人有言：夜夜抱佛眠，朝朝相共起。如何是佛？
師云：汝還信古人摩？
學人終不敢違背。
師云：汝若信古人，叉手申問，非佛而誰？
問：久處沈淪，請師拯濟。
師云：你在沈淪幾時？
與摩則不假沈淪去也。
師云：又與摩去也。
問：非言所及，非解所到，什摩人能到？
師云：阿誰教你擔枷帶索？
僧云：今日得遇明師批判。
師云：我則與摩批判，你到什摩處？
對云：熱則靈原取源，寒則燒火圍爐。
問：盡十方世界是解脫門，更有疑者，如何得入？
師云：我不似汝巧惡。
僧云：和尚也是慣得此便。
師云：先撩者賤。