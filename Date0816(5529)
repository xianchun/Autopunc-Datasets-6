舒州太平佛監慧懃禪師，郡之懷寧人，族汪氏。丱歲，師廣教圓深，試所習得度。每以唯此一事實，余二則非真味之，有省。乃徧參名宿，往來五祖之門有年，恚祖不為印據，與圓悟相繼而往。及悟在金山染疾，因悔過，歸白云，方大徹證。師忽至，意欲他邁，悟勉令掛錫，且曰：某與兄相別始月余，比舊相見時如何？
師曰：我所疑者此也。遂參堂。
一日，聞祖舉僧問趙州：如何是和尚家風？曰：老僧耳聾，高聲問將來。僧高聲再問。州曰：儞問我家風，我卻識儞家風了也。即大豁所疑，曰：乞和尚指示極則。
祖曰：森羅及萬象，一法之所印。師展拜，令主翰墨。
與圓悟語次，悟舉東寺問仰山索珠話，至無言可對，無理可伸處，曰：既云收得，逮索此珠，卻云無言可對，無理可伸，是如何？
師曰：東寺當時索一顆，仰山當下傾出一栲栳。
悟曰：兄向時安有此語耶？相笑不已。
明年，謁太平清禪師，命為第一座。會清之黃龍，以師繼之，法道大播。政和初，詔住東都智海。五年，乞歸，得旨居蔣山。樞密鄧公子常奏賜徽號、椹服。
開堂日，上首白槌罷，師曰：南瞻部洲、北郁單越、西瞿耶尼、東弗于逮，於此觀得，可謂妙圓超悟，只在如今。其或未然，遂指問話僧曰：且看這僧敗闕。
復舉二祖安心話，遂曰：覓心不得乃安心，悟了爭如未悟深？萬丈寒潭秋月白，一聲云外老猿吟。積塵成岳，削鐵成針。少室山前無異路，游人來往自崎嶔。
上堂：至道無難，唯嫌揀擇。桃華紅，李華白，誰道融融只一色？鷰子語，黃鸝鳴，誰道關關只一聲？不透祖師關棙子，空認山河作眼睛。
上堂：日日日西沈，日日日東上。若欲學菩提，擲下拄杖曰：但看此榜樣。
上堂：鐵非至寶，鑄太阿而價直萬金；心是塵緣，悟真空而頓超十地。所以道：無邊剎境，自佗不隔於毫端；十世古今，始終不離於當念。移南作北，一任縱橫，坐斷十方一句作麼生道？龍袖拂開全體現，象王行處絕狐蹤。
五祖周祥，上堂：去年今日時，紅爐片雪飛；今日去年時，曹娥讀夜碑。末後一句子，佛眼莫能窺。白蓮峰頂上，紅日繞須彌。鳥啄珊瑚樹，鯨吞麗水犀。太平家業在，千古襲楊岐。
上堂，橫拄杖曰：先照後用。豎起曰：先用後照。倒轉曰：照用同時。卓一下，曰：照用不同時。汝等諸人被拄杖一口吞盡了也，自是儞不覺。若向這道得轉身句，免見一場氣悶。其或未然，老僧今日失利。
上堂：金烏急，玉兔速，急急流光七月十。無窮游子不歸家，縱歸只在門前立；門前立，把手牽伊不肯入。萬里看看寸草無，殘華落地無人拾；無人拾，一回雨過一回濕。
上堂，舉：僧問乾峰：十方薄伽梵，一路涅盤門。未審路頭在甚麼處？峰以拄杖一畫，云：在這。云門云：扇子聝跳上三十三天，筑著帝釋鼻孔。東海鯉魚打一棒，雨似盆傾。此二老宿，一人向陸地行船，一人向針鋒走馬，同時同日到長安，其中一個最尖要。
上堂：八月二十五，有賓兼有主，輥出雪峰球，打動禾山鼓，天帝釋搖頭，大梵王作舞。不透上林關，未敢輕相許，空生不解此家風，惹得巖前華似雨。
上堂，舉：世尊有密語，迦葉不覆藏。乃曰：儞尋常說黃道黑，評品古今，豈不是密語？儞尋常折旋俯仰，拈匙把筯，祗揖萬福，是覆藏不覆藏？忽然瞥地去，也不可知。要會麼？世尊有密語，冬到寒食一百五；迦葉不覆藏，水泄不通已露贓。靈利衲僧如會得，一重雪上一重霜。
僧問：如何是祖師西來意？
曰：吃醋知酸，吃鹽知咸。
云：弓折箭盡時如何？
曰：一場懡。
問：不與萬法為侶有落；第三句薦得，虎口橫身。不是循途守轍，亦非革轍移途。透得，則六臂三頭；未透，亦人間天上。且三句外一句作麼生道？生涯只在絲輪？師便喝。
問：猿抱子歸青嶂後，鳥銜華落碧巖前。此是和尚舊時安身立命處，如何是道林境？
曰：寺門高開洞庭野，殿腳插入赤沙湖。
云：如何是境中人？
曰：僧寶人人滄海珠。
云：此是杜工部底，作麼生是和尚底？
曰：且莫亂道。
云：如何是奪人不奪境？
曰：山僧有眼不曾見。
云：如何是奪境不奪人？
曰：闍梨問得自然親。
云：如何是人境俱奪？
曰：收。
云：如何是人境俱不奪？
曰：放。
問：玄沙不過嶺，保壽不渡河，未審意旨如何？
曰：直超物外。
云：雪峰三度到投子，九度到洞山，又作麼生？
曰：別是一家春。
云：恁麼則春色無高下，華枝自短長。
曰：一任卜度。
問：有句無句，如藤倚樹，如何得透脫？
曰：倚天長劍逼人寒。
云：只如樹倒藤枯，溈山為甚麼呵呵大笑？
曰：愛他底，著他底。
云：忽被學人掀倒禪床，拗折拄杖，又作個甚麼伎倆？
曰：也是賊過後張弓。
問：無邊身菩薩為甚麼不見如來頂相？
曰：有時恁麼，有時不恁麼。
云：如何是和尚頂相？
曰：錯。僧禮拜。
師曰：果然，果然。
問：明歷歷，露堂堂，因甚麼乾坤收不得？
曰：金剛手八棱棒。
云：忽然一喚便回，還當得活也無？
曰：鶖子目連無奈何。
云：不落照，不落用，如何商量？
曰：放下云頭。
云：忽遇其中人時如何？
曰：騎佛殿出三門。
云：萬象不來渠獨語，教誰把手上高峰？
曰：錯下名言。
紹興五年八月己酉，示微恙，趺坐書偈遺眾，投筆而逝。荼毘，舌齒不壞，設利五色無數，塔于昭覺之側。壽七十有三，臘五十有四。六年三月，謚曰真覺，塔曰寂照。
舒州龍門佛眼清遠禪師，蜀之臨邛人，族李氏。為人嚴正寡言。年十四圓具，常依毘尼。師因讀法華，至是法非思量分別之所能解，持問講者，莫能對。遂南游江淮，首參真覺勝禪師，無契。棄依太平，事祖數載，因丐於廬州，偶兩足趺仆地，煩懣間，聞二人交相惡罵，諫者曰：儞猶自煩惱在。師於言下有省。及歸侍祖，祖見師，凡有所問，即曰：我不如儞，儞自會得好。或曰：我不會，我不如儞。師愈疑，每咨決於元禮首座。
禮一日見師欲訴意，遽引師耳繞圍爐，旋行旋告之曰：儞自會得好。
師曰：憑公開發，乃爾相戲耶？
禮曰：儞他後悟去，方知今日曲折耳。
後典賓海會，雨夜讀傳燈錄，至破竈墮因緣，忽撥火大悟，作偈曰：
刀刀林鳥啼，披衣終夜坐，
撥火悟平生，窮神歸破墮。
事皎人自迷，曲淡誰能和？
念之永不忘，門開少人過。
圓悟聞之，問曰：青林般土話，古今無人出得，儞如何會？
云：也有，甚難。
曰：只如他道鐵輪天子寰中旨，意作麼生？
云：我道帝釋宮中放赦書。
悟喜曰：遠兄便有活人句。祖亦然之。
自是隱居四面大中庵，屬天下一新崇寧萬壽寺。舒守王公渙之命師開法，次補龍門，道望尤振，學者爭集。逾十二年，勑居和之褒禪。樞密鄧公洵武奏賜師號及紫方袍。
上堂曰：臺山路上，過客全稀；破竈堂前，感恩無地。雪埋庭柏，冰鏁偃谿。雖在南方火爐頭，一入他家齏甕。看看！臘月三十日，便是孟春猶寒。儞等諸人各須努力向前，切忌自生退屈。
上堂，卓拄杖曰：圓明了知，不由心念。抵死要道，墮坑落壍。畢竟如何？乃倚拄杖，下座。
上堂：泡幻同無礙，如何不了悟？眼瞳人吹叫子，達法在其中，非今亦非古，六只骰子滿盆紅。大眾！時人為甚麼坐地看楊州？鉢盂著柄新飜樣，牛上騎牛笑殺人。
上堂：趙州不見南泉，山僧不識五祖。甜瓜徹蔕甜，苦瓠連根苦。
上堂：一葉落，天下春，無路尋思笑殺人。下是天，上是地，此言不入時流意。南作北，東作西，動而止，喜而悲，虵頭蝎尾一試之，猛虎口活雀兒。是何言？歸堂去。
上堂：面前過，便知是張三李四；背後過，為甚麼卻不見？壁這邊，便見條臺倚子；壁那下，為甚麼分疏不得？咫尺之間尚爾，況十方世界耶！參學人若不明此，當知參學事卒未在。
上堂：蘇武牧羊，辱而不屈；李陵望漢，樂矣忘歸。是在外國？在本國？佛諸弟子中，有者雙足越坑，有者聆箏起舞，有者身埋糞壤，有者呵罵河神，是習氣？是妙用？至於擎叉打地，豎拂敲床，睦州一向閉門，魯祖終年面壁，是為人？是不為人？信知一切凡夫，埋沒寶藏，殊不丈夫。諸人何不擺拖張帆，拋江過岸？休更釘樁搖櫓，何日到家？既作曹溪人，又是家里漢，還見家里事麼？
僧問：劫火洞然，大千俱壞，未審這個壞不壞？
曰：黑漆桶里黃金色。
問：道遠乎哉？觸事而真。如何是道？
曰：頂上八尺五。
云：此理如何？
曰：方圓七八寸。
問：劫火威音前，別是一壺天。御樓前射獵，不是刈茅田。提起坐具云：這個喚作甚麼？
曰：正是刈茅田。僧便喝。
師曰：猶作主在。
問僧：孤燈獨照時如何？僧無對。
代曰：露柱證明。
聞開靜板聲，師乃曰：據款結案。
宣和初，以病辭歸蔣山之東堂。二年，書云前一日，飯食訖，趺坐謂其徒曰：諸方老宿臨終必留偈辭世，世可辭耶？且將安往？乃合掌，怡然趨寂。門人函骨歸龍門，塔于靈光臺側。壽五十四，臘四十。
潭州開福道寧禪師，歙溪汪氏子也。壯為道人，於崇果寺執浴。一日，將濯足，偶誦金剛經，至於此章句能生信心，以此為實，遂忘所知，忽垂足沸湯中，發明己見。後祝發蔣山，依雪竇老良禪師，踰二年。次參涌泉誠、子湖覺、開先暹、羅漢英、三祖宗、太平清、鐘山佛惠、圓通法鏡諸名宿。晚至白蓮，聞五祖小參，舉忠國師古佛凈瓶、趙州狗子無佛性話，頓徹法源。大觀中，潭帥席公震請住開福，衲子景從。
上堂曰：未離兜率，已降王宮；未出母胎，度人已畢。諸禪德！日日日從東畔出，朝朝雞向五更啼。雖然不是桃華洞，春至桃華亦滿溪。又道毘藍園內，右脅降生，七步周行，四方目顧，天上天下，唯我獨尊，大似貪觀天上月，失卻掌中珠。還知落處麼？若知落處，方為孝子順孫。茍或未然，不免重下注腳。良久，曰：天生伎倆能奇怪，未上輸他弄一場。
上堂：徧界不曾藏，通身無影像，相逢莫訝太愚癡，曠劫至今無伎倆。無伎倆，少人知，太抵還他肌骨好，何須臨鏡畫蛾眉。
上堂：摩竭正令，未免崎嶇；少室垂慈，早傷風骨。腰囊挈錫，辜負平生；煉行灰心，遞相鈍置。爭似春雨晴，春山青，白云三片四片，黃鳥一聲兩聲，千眼大悲看不足，王維雖巧畫難成。直饒便恁麼，猶自涉途程。且不涉途程一句作麼生道？人從汴州來，不得東京信。
僧問：蓮華未出水時如何？
曰：人天合掌。
云：出水後如何？
曰：不礙往來看。
問：如何是句到意不到？
曰：瑞草本無根，信手拈來用。
云：如何是意到句不到？
云：領取鉤頭意，莫認定盤星。
云：如何是意句俱到？
曰：大悲不展手，通身是眼睛。
云：如何是意句俱不到？
曰：君向瀟湘我向秦。
政和三年十一月四日，凈發沐浴，次日，齋罷小參，勉眾行道，辭語誠切，期初七示寂。至日酉時，加趺而逝。十一闍維，獲設利五色，歸藏于塔。
嘉州九頂清素禪師，本郡人，族郭氏。於乾明寺剃染，徧扣禪扄。晚謁五祖，聞舉首山答西來意語，倏然契悟，述偈曰：
顛倒顛，顛倒顛，新婦騎驢阿家牽。
便恁麼，太無端，回頭不覺布衫穿。
祖見，乃問：百丈野狐話又作麼生？
曰：來說是非者，便是是非人。祖大悅。
久之，辭歸，住青溪。太守呂公來瞻大像，問曰：既是大像，因甚麼肩負兩楹？
曰：船上無散工。
至閣下睹觀音像，又問：彌勒化境，觀音何來？
曰：家富小兒嬌。守乃禮敬。
勤老宿至，師問：舞劍當咽時如何？
云：伏惟尚亨！
師詬曰：老賊死去！儞問我。
勤理前語問之，師叉手揖曰：拽破。
師後遷九頂，道播閬中。紹興乙卯四月二十四日，得微疾，書偈遺眾曰：木人備舟，鐵人備馬，丙丁童子穩穩登，喝散白云歸去也。竟爾趨寂，示眾機語未見。
則好，只是未曾得老僧說話在。齋後可來祖師塔所，與汝一一按過。
及到，見師來，便問即心即佛，非心非佛，睦州擔板漢，南泉斬貓兒，趙州狗子無佛性、有佛性之語編辟之，其所對了無凝滯。至紫胡狗話，祖遽轉面曰：不是！
云：不是卻如何？
曰：此不是，則和前面皆不是。
云：望和尚慈悲指示。
曰：儞看他道紫胡有一狗，上取人頭，中取人腰，下取人腳，入門者好看。才見僧入門，便道看狗。向紫胡道看狗處下一轉語，教紫胡結舌無言，老僧鉢口有分，便是儞了當處。
次日入室，師默啟其說，祖笑曰：不道儞不是千了百當底人，此語只似先師下底語。
師曰：某何人，得似端和尚？
祖曰：不然，老僧雖承嗣他，謂他語拙者，蓋只用遠錄公手段接人故也。如老僧共遠錄公，便與百丈、黃檗、南泉、趙州輩把手共行，才見語拙即不堪。師以為不然，乃曳杖渡江，適大水泛漲，因留四祖，儕輩挽其歸。又二年，祖方許可。
嘗商略古今次，執師手曰：得汝說，須是吾舉；得汝舉，須是吾說。而今而後，佛祖秘要，諸方關鍵，無逃子掌握矣。遂創南堂以居之，於是名冠寰海。成都帥席公且請開法嘉佑。未幾，徙昭覺，遷能仁及大隨。
上堂曰：夫參禪，至要不出個最初句與末後句，透得過者，參學事畢。儻或未然，更與儞分作十門，各各印證自心，還得穩當也未？一、須信有教外別傳；二、須知有教外別傳；三、須會有情說法與無情說法無二；四、須見性如觀掌中之物，了了分明，一一田地穩密；五、須具擇法眼；六、須行鳥道玄路；七、須文武兼濟；八、須摧邪顯正；九、須大機大用；十、須向異類中行。凡欲紹隆法種，須盡此綱要，方坐得這曲彔床子，受得天下人禮拜，敢與佛祖為師。若不到恁麼田地，只一向虛頭，他時異日，閻老子未放儞在。有則出來大家證據，若無，不用久立。珍重！
上堂：君王了了，將師惺惺，一回得勝，六國平寧。
上堂，舉臨濟參黃檗之語，白云端和尚頌云：
一拳拳倒黃鶴樓，一趯趯翻鸚鵡洲。
有意氣時添意氣，不風流處也風流。
師曰：大隨即不然，行年七十老躘蹱，眼目精明耳不聾，忽地有人欺負我，一拳打倒過關東。
上堂，問答已，乃曰：有祖已來，時人錯會，只將言句以為禪道。殊不知道本無體，因體而得名；道本無名，因名而立號。只如適來上坐才恁麼出來，便恁麼歸眾，且道具眼不具眼？若道具眼，才恁麼出來，眼在甚麼處？若道不具眼，爭合便恁麼去？諸仁者！於此見得倜儻分明，則知二祖禮拜，依位而立，真得其髓。只這些子，是三世諸佛命根，六代祖師命脉，天下老和尚安身立命之處。雖然如是，須是親到始得。
上堂：自己田園任運耕，祖宗基業力須爭。悟須千圣頭邊坐，用向三涂底下行。
上堂，舉：雪峰普請，自負一束藤，中路見一僧來，便拋下，僧擬取次，峰便踏倒。歸，舉似長生，生曰：和尚替這僧入涅盤堂始得。峰休去。雪竇云：長生大似東家人死，西家助哀，也好與一踏。
師曰：雪峰一踏，別傳教外；雪竇一踏，千古無對。長生答對，失錢遭罪。若人點撿得出，老僧只呵呵大笑。且道笑與踏是同是別？良久，曰：參。
僧問：祖師心印，請師直指。
曰：儞聞熱麼？
云：聞。
曰：且不聞寒。
云：和尚還聞熱否？
曰：不聞。
云：為甚麼卻不聞？
師搖扇曰：為我有這個。
問：如何是奪人不奪境？
曰：活捉魔王鼻孔穿。
云：如何是奪境不奪人？
曰：中心樹子屬吾曹。
云：如何是人境兩俱奪？
曰：一釣三山連六鰲。
云：如何是人境俱不奪？
曰：白日騎牛穿市過。
問：蓮華未出水時如何？
曰：好。
云：出水後如何？
曰：好。
云：如何是蓮華？
曰：好。僧禮拜。
師曰：與他三個好，萬事一時休。
問：藏天下於天下即不問。乃舉拳云：只如這個作麼生藏？
曰：有甚麼難？
云：且作麼生藏？
曰：衫袖。
云：未審如何是紀綱佛法底人？
曰：不可是鬼。
云：忽遇殺佛殺祖底來，又作麼生支遣？
曰：老僧有眼不曾見。
問：學人乍入叢林，乞師指示。
曰：吃粥吃飯，莫教放在腦後。
云：終日吃時未嘗吃。
曰：負心衲子，不識好惡。
問：劫火洞然，大千俱壞，未審這個壞也無？
曰：阿誰教儞恁麼問？
僧進前鞠躬云：不審。
師曰：是壞不壞？僧無語。
問：如何是山里禪？
曰：庭前嫩竹先生笋，澗下枯松長老枝。
云：如何是市里禪？
曰：六街鍾鼓韻冬冬，即處鋪金世界中。
云：如何是村禪？
曰：賊盜消亡蠶麥熟，謳謌鼓腹樂昇平。
問：如何是諸佛出身處？
曰：問得甚當。
云：便恁麼去時如何？
曰：答得更奇。
問：因山見水，見水忘山，山水俱忘，理歸何所？
曰：山僧坐卻舌頭，天地黯黑。
有一老宿垂語云：十字街頭起一間茅廁，只是不許人屙。僧舉以扣師。
師曰：是儞先屙了，更教甚麼人屙？宿聞，焚香遙望大隨再拜謝之。
紹興乙卯秋七月，大雨雪，山中有異象。師曰：吾期至矣。十七日，別郡守，以次越三日，示少恙於天彭，二十四夜，謂侍僧曰：天曉無月時如何？僧無對。
師曰：倒教我與汝下火始得。
翌日，還堋口廨院，留遺誡，蛻然示寂，壽七十有一，臘四十有七。門弟子奉全身歸，煙霧四合，猿鳥悲鳴。八月一日茶毘，異香偏野，舌本如故。設利獲五色者不可計，瘞于定光塔之西。
蘄州五祖表自禪師，懷安人。初依祖，令看德山小參不答話因緣，未有省。時圓悟為座元，師往請益，悟云：兄有疑處，試語我。
師遂舉五祖所示德山小參不答話，悟掩其口云：但恁麼看。
師出，揚聲曰：屈！屈！豈有公案只教人看一句底道理？
有僧謂師曰：兄不可如此說，首座須有方便。因靜坐體究，及旬，頻釋所疑，詣悟禮謝。
悟云：兄始知不欺汝。又詣方丈，祖迎笑。自爾日深玄奧終日相對，為甚麼卻不嗔？便下座。
師機辯峻捷，門人罔知造詣。一日，謂眾曰：昨日離城市，白云空往還，松風清耳目，端的勝人間。召眾曰：此是先師末後句。有頃，脫然而逝。
漢州無為宗泰禪師，涪城人。自出關，徧游叢社，後至五祖，告香日，祖舉趙州洗鉢盂話俾參。祖入室，舉此話問師：儞道趙州向伊道甚麼，這僧便悟去？
師曰：洗鉢盂去聻。
云：儞只知路上事，不知路上滋味。
既曰知路上事，路上有甚滋味？
云：儞不知耶？又問：儞曾游淅，二丈五，一半屬羅江，一半屬玄武。
師聞大悟，掩祖口曰：只消唱到這。祖大笑而歸。
祖入寂，師還蜀，四眾請開法無為，遷正法。
上堂曰：此一大事因緣，自從世尊拈華，迦葉微笑，世尊云：吾有正法眼藏分付摩訶大迦葉。以後燈燈相續，祖祖相傳，迄至于今，綿綿不墜，直得遍地生華，故號涅盤妙心，亦曰本心，亦曰本性，亦曰本來面目，亦曰第一義諦，亦曰爍迦羅眼，亦曰摩訶大般若。在男曰男，在女曰女，汝等諸人但自悟去，這般盡是閑言語。遂拈起拂子曰：會了喚作禪，未悟果然難。難！難！目前隔個須彌山。悟了易，易！易！信口道來無不是。
僧問：如何是佛？
曰：阿誰教儞恁麼問？僧擬議。
師曰：了。
元禮首座，七閩人也。依祖於白云，凡入室，必謂曰：衲僧明取緇素好。疑之不已。
一日，祖陞堂，舉首山新婦騎驢阿家牽語，乃曰：諸人要會麼？莫問新婦阿家，免煩路上波吒，遇飯即飯，遇茶即茶，同門出入，宿世冤家。
禮豁如，且曰：今日緇素分明矣。
二年，祖遷席祖山，命分座，不就。祖歸寂，即他往。崇寧間，再到五祖。僧逆問：五祖遷化向甚麼處去？
曰：有眼無耳朵，六月火邊坐。
云：意旨如何？
曰：家貧猶自可，路貧愁殺人。
或問：金剛經云：一切善法。如何是善法？
曰：上是天，下是地，中間坐底坐，立底立，喚甚麼作善法？僧無對，禮便打。
後終於四明之瑞巖。
普融知藏，閩之古田人。游方至五祖，隨眾入室。祖舉倩女離魂話問之，有契。呈偈曰：
二女合為一媳婦，機輪截斷難回互。
從來往返絕蹤由，行人莫問來時路。
凡有鄉僧來謁，則發閩音誦俚語曰：書頭教娘勤作息，書尾教娘莫瞌眠，且道中間說個甚麼？僧擬對，即推出。
法閦上座，久依五祖，未有所入。一日造室，祖問：不與萬法為侶者是甚麼人？
云：法閦即不然。
祖以手指曰：住！住！法閦即不然作麼生？於言下啟悟。
後至東林宣密度禪師席下，見其得平實之旨。一日，拈華繞度禪床一匝，背手插香爐中，曰：和尚且道意作麼生？度屢下語，皆不契。
踰兩月，遂問閦，令試說之，閦曰：某只將華插香爐中，和尚自疑，有甚麼事來？
俞道婆，金陵人也。市油餈為業，常隨眾參問瑯瑘，以臨濟無位真人話示之。一日，聞丐者唱蓮華樂云：不因柳毅傳書信，何緣得到洞庭山？忽大悟，以餈盤投地。
夫傍睨云：儞顛耶？
婆掌曰：非汝境界。
往見瑯瑘，瑘望之，知其造詣，問：那個是無位真人？
婆應聲曰：有一無位人，六臂三頭努力嗔，一擘華山分兩路，萬年流水不知春。由是聲名藹著。
凡有僧至，則曰：兒！兒！僧擬議，即掩門。
佛燈珣禪師往勘之，婆見，如前所問，珣云：爺在甚麼處？
婆轉身拜露柱，珣即踏倒云：將謂有多少奇特。便出。
婆曰：兒！兒！來！惜儞則個。珣竟不顧。
安首座至，便問：甚處來？
云：德山。
曰：德山泰乃老婆兒子。
云：婆是甚人兒子？
曰：被上座一問，直得立地放尿。安休去。
嘗頌馬祖不安因緣曰：日面月面，靈光閃電。雖然截斷天下衲僧舌頭，分明只道得一半。