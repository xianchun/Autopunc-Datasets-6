死心和尚，住洪之翠巖，寢室後有齊安王祠，乃李三景遠也。居民烹宰淫祀無虛日，師惡之，移其祠於寺之西，就其址建方丈。未幾，師臥于中，有修蟒蟠身側，叱之而遁。
一夜，忽夢神人峨冠而前，告曰：弟子為師所叱，不遑安處，欲之廣南，假莊夫六十人。師夢中諾之。未幾，莊夫疫死者滿其數。
師後問學者曰：且道果有鬼神否？若道有，又不打殺死心；若道無，莊夫為什麼卻死？答者皆不契。
適真凈會中元首座至，師如前問，元云：甜爪，為江西漕，久參晦堂不契。一日，問曰：得和尚甚深法者何人？
堂曰：有云巖新長老。
王謁新，問曰：嘗聞三緣和合而生，又聞即死即生，何故有奪胎而生者？某實疑之。
新曰：如正言作漕，隨所至處即居其位，還疑否？
曰：不疑。
新曰：此既不疑，彼何疑耶？正言於言下領解。
圓通秀，得天衣懷印證後，遍參至浮山。遠一見而器之，意欲收拾秀，示以九帶曰：我做九帶就，未嘗示人，汝試撿點看。
秀已知來意，留偈便出，曰：
撮得髻根牢即休，一朝何暇兩梳頭。
大體還他肌骨好，不搽紅粉也風流。
靈源清禪師，住太平。經由五祖，舉鎮州大蘿卜因緣請判之，清末後云：你等諸人親從鎮州來。便下座。
演握清手曰：元來是我家人。
又一老宿到五祖，祖門迎便問：靈云見桃花作麼生？
老宿厲聲曰：話在。演笑挽之歸方丈。
清常謂學者曰：宗門正人難得。自離晦堂後，所見真正宗師，惟東山法兄一人而已。故書問無虛月。
佛鑒辭祖，祖曰：何往？
曰：太平。
祖曰：甚善！尋繼席焉。
九仙清，嗣慧日雅和尚，閑居徑山。佛日命清為座元，辭曰：一千七百大眾皆是英杰，安敢行立其前耶？堅不允。
佛日曰：只如舉一不得舉二，放過一著，落在第二，意作麼生？
清曰：惺惺底惺惺，懵懂底懵懂。
日曰：如何做徑山首座不得？遂與眾送歸寮。
峨眉中峰民和尚，初講楞嚴經於成都。圓悟住昭覺，民常往入室，悟令於一切處作文彩已彰會。偶悟為眾說十玄談，僧舉曰：問君心印作何顏？
悟曰：文彩已彰。民忽有省，求印可。悟示以本分鉗鎚，民無開口處。
一日，白悟曰：和尚勿舉話，待某說出看。
悟曰：好。
民曰：尋常拈槌豎拂，豈不是經中道：一切世界諸所有物，皆即菩提妙明真心。
悟笑曰：你元來在這作活計。悟復徵之。
民又曰：下喝敲床時，豈不是返聞聞自性，性成無上道？
悟又曰：你豈不見經中道：妙性圓明，離諸名相。民於言下釋然。
悟出蜀，住夾山，民亦罷講而至。悟夜參，舉：僧問巖頭：古帆未掛時如何？巖云：後園驢吃草。
民茫然不知落處，告悟，悟曰：你問我。
民乃問：古帆未掛時如何？
悟曰：庭前柏樹子。民遂大徹。
未幾，悟舉民充座元，有偈曰：
休夸四分罷楞嚴，按下云頭徹底參，
莫學亮公親馬祖，還如德嶠訪龍潭。
七年往返游昭覺，三載翱翔上碧巖，
今日煩充第一座，百花叢現優曇。
民初訪無盡，於渚宮議論教乘，無盡大喜。之後，聞民充首座，無盡致書於悟曰：民座主舍義學，開宗眼，如波斯珍寶滿船，遇風到岸矣。
民一日謂悟曰：古人道：如一滴投於巨壑，殊不知大海投於一滴耳。老和尚還肯此語否？
悟曰：你看爭奈他何！
白云端，一日，室中舉：云門示眾：如許大栗子，吃得幾個？眾下語皆不契。
問演，演曰：懸羊頭，賣狗肉。端駭之。
演嘗曰：我參二十年，今方識羞。
後靈源聞，嘆曰：好識羞兩字。因作正續銘，遂載銘中。
有俗士投演出家，自曰舍緣，演曰：何謂舍緣？
士曰：有妻子舍之，謂之舍緣。
演曰：我也有個老婆，還信否？士默然。
演乃頌曰：
我有個老婆，出世無人見，
晝夜共一處，自然有方便。
聰和尚，住投子，年八十余。監寺夜被人殺之，副寺白聰，聰曰：毋驚大眾，我已知其人。
副寺聞官而吏至，聰如前語，吏曰：人安在？
聰曰：老僧也。吏押聰系獄。
時楊次公為憲，按行入州界，夢神人曰：州有肉身菩薩枉坐螺頌只頌得法身邊事，不頌得法身向上事。
張曰：請和尚頌。
師曰：昨夜雨霶烹，打倒蒲萄棚，知事普請行者人力，拄底拄，撐底撐，撐撐拄拄到天明，依舊可憐生。
浩乃眉州丹棱人。嘗制犢鼻裩，書歷代祖師名而服之，且曰：唯有文殊、普賢較些子。且書於帶上，故業繞身，頗異之，遂奏于朝廷。有旨令肩輿至京，時西天總持以金磬出其定，乃問：何代僧？
法師曰：我東林遠法師弟也，因游峨眉，不記時代幾何？仍問：遠法師在否？
總持曰：今化去七百年矣，安得在耶？遂不復語。
持問曰：既至此，欲歸何方？
師曰：陳留縣。復入定。
徽宗命畫師像頒行，并賜三頌，一曰：
七百年來老古錐，定中消息許誰知？
爭如只履西歸去，生死徒勞木作皮。
又曰：
藏山於澤亦藏身，天下無藏道可親。
寄語莊周休擬議，句中不是負趨人。
又三曰：
有情身不是無情，彼此人人定身。
會得菩提本無樹，不須辛苦問盧能。
死心贊其像曰：七百年定，誑謼閭閻；一念超越，天下橫行。
山谷嘗問道於晦堂，晦堂入滅，山谷主後事，請勝寺長老秉矩，而火不爇。山谷顧謂死心曰：老師之意無他，蓋欲這風顛漢說數句。
死心曰：某拘喪制中。拒不出。
山谷強之，死心執炬曰：不是殃門累及我，彌天過犯不容誅；而今兩腳捎空去，不作牛兮便作驢。遂以火矩方丈，謂自曰：某道不得，只是求掛搭。自大喜，呼維那明窗下安排。
而今兄弟才容心討掛搭，早在門外也。
景淳藏主，撫州化度受業，久參寶峰祥和尚。淳有山居詩十首，一曰：
怕寒懶剃髼松發，愛煖頻添榾柮柴，
栗色伽梨撩亂搭，誰能勞力強安排？
祥見而諭之：此詩不減灌溪，恐世以伎取子，而道不信於人也。
妙空庵主妙普者，西蜀人。參見死心禪師，後結庵于華亭，隨機開導，放曠自如。有示眾偈曰：
十二時中莫住功，窮來窮去到無窮。
直須洞徹無窮底，蹋破須彌第一峰。
一日，因欲泛海，辭別緇素而說偈言：
坐脫立亡，不若水葬，
一省柴燒，二免開壙。
撒手便行，不妨快暢，
誰是知音？船子和尚。
高風難繼百千年，一曲漁歌少人唱。
由是登漆盆，張布帆，舉手以謝四眾，乃吹鐵笛至洪波中而自沒矣。三日後潮退，於沙洲上跏趺而坐，神色不動。道友幾萬人迎歸青龍，供養五日，茶毘，舍利五色如珠無數，雙鶴盤旋竟日，火盡而去。塔于青龍。壽七十一。
焦山成枯木與照闡提，俱嗣芙蓉楷，先後得法，未嘗相識。照住寶峰，道聲籍甚，成亦未知其如何，并不通法屬書。照因遣鵬侍者丐於江浙。照自題其像曰：
雨洗淡紅桃萼嫩，風搖淺碧柳絲輕。
白云影怪石露，淥水光中古木清。
咦！你是何人？
成見，嘆曰：今日方知此人親見先師來！
鵬遂請益其贊，成曰：豈不見法眼拈夾山境話曰：我二十年只作境會。鵬忽有省。