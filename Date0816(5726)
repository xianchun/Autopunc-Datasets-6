出塵離俗，圓頂方袍，大率經歷叢林，切要洞明規矩。舉措未諳法度，動止不合律儀，雖是善友良朋，詎肯深錐痛劄。循襲成弊，改革固難，致令叢席荒凉，轉使人心懈怠。屢見尋常目前過患，遂集百丈見成揩模，原始要終，從朝至暮。要免頭頭敗闕，直須一一遵行。然後敢言究己明心，了生達死。世間法即是出世間法，行脚人可貽未行脚人。庶幾不負出家身心，亦抑同報佛祖恩德。謹具于后。
睡不在人前，起不落人後。須是五更鐘未鳴，輕輕擡身先起，將枕子安脚下，未用摺，恐響驚鄰單。抖擻精神，將被裹身端坐。不得扇風，令人動念。覺得困來，却將被推脚下，轉身將手巾下床。手巾搭左手，想念偈云：從朝寅旦直至暮，一切眾生自回互。若於脚下喪身形，願汝即時生淨土。
輕手揭簾出後架，不得拖鞋，不得咳嗽作聲。古云：揭簾須垂後手，出堂切忌拖鞋。輕手取桶洗面，水不宜多。使齒藥時，右手點一次揩左邊，左手點一次揩右邊，不得兩手再蘸，恐有牙宣，口氣過人。嗽口、吐水時須低頭，以手引下，不得直腰吐水濺鄰桶。不得洗頭，有四件自他不利：一、污桶，二、污手巾，是他人不利；三、枯髮，四、損眼，是自己不利。不得鼻孔內作聲，不得高聲嘔吐。古云：五更洗面，本為修行，嘔吐拖盆，喧堂聒眾。
拭面歸堂，若在上間，左脚先入；若在下間，右脚先入。歸被位，將眠單收一半坐定。若換直裰，須將新者先覆身上，不得露白，不得扇風。燒香禮拜，宜於鐘未鳴時。
披袈裟，先合掌頂戴，念偈云：善哉解脫服，無相福田衣。我今頂戴受，世世常得披。摺袈裟，先摺搭手處，後解環。不得以口𠼫袈裟，不得以頷勾袈裟，摺了亦當問訊而去。
如堂殿禮拜，不得占中央，妨住持人來。不得出聲念佛，不得行人頭邊過，須行後面空處。
五更鐘鳴。住持并首座坐堂，不得從前門出入。開小靜，方摺被、拗枕子。
先尋兩角，以手理伸，向前面先摺一半，次摺身前一半。不得橫占鄰單處所，不得抖擻作聲，不得以被扇風。
或歸眾寮喫湯藥，或茶堂經行。次第歸鉢位，以上肩順轉，不得背入。若前門、從南頰入，不得行北頰并中央，盖尊住持人也。
木魚響不得入堂，或令行者取鉢堂外坐，或歸眾寮。入堂歸鉢位，低躬問訊上中下座。若已先坐，上中下座來，須合掌。古云：不敬上中下座，婆羅門聚會無殊。
聞長板鳴，下鉢。擡身正起立定，然後轉身，亦要須上肩。合掌取鉢，一手托鉢，一手解鈎，左手提。轉身令正，蹲身放鉢，免將腰背撞人。
堂前鐘鳴，下床問訊，但是迎住持人，不須將手左右搖拽。下床時，須近前問訊，莫令袈裟搭床弦上。仍須低細上床，不得頓身。取鉢安坐前，聞槌聲，合掌想念偈云：佛生迦毗羅，成道摩竭陀，說法波羅奈，入滅俱絺羅。
先合掌，想念偈：如來應量器，我今得敷展。願共一切眾，等三輪空寂。然後解複帕，展淨巾覆膝。帕子摺轉三角向下，莫令出單外。先展鉢單，仰左手取鉢安單上，以兩手頭指拼取鐼子，從小次第展之，不得敲磕作聲。仍護第四指、第五指，為觸指，不得用。鉢拭摺令小，并匙、筯袋，近身橫放。入則先匙，出則先筯。手把處為淨頭，向上肩。鉢刷安第二鐼縫中，出半寸許。盛生飯，不得以匙、筯出生飯，不過七粒，太少為慳食。
維那念佛時合掌，手指不得參差，須當胸，高低得所，不得以手托口邊。古云：參差合掌不當胸，十指交加插鼻中，拖履揭簾無款細，嘔聲泄氣逞英雄。兩手捧鉢受食，想念偈云：若受食時，當願眾生，禪悅為食，法喜充滿。
或多或少，即以右手起止之。聞遍食槌，看上下肩，以面相朝挹食。不得正面，以手搖兩邊。挹罷，作五觀想云：一、計工多少，量彼來處；二、忖己德行，全缺應供；三、防心離過，貪等為宗；四、正似良藥，為療形枯；五、為成道業，應受此食。出生偈云：汝等鬼神眾，我今施汝供，此食遍十方，一切鬼神共。
將食就口，不得將口就食。取鉢、放鉢并匙、筯，不得有聲。不得咳嗽，不得搐鼻涕。若噴嚏，當以衣袖掩鼻。不得抓頭，恐風屑落隣鉢中。不得以手挑牙，不得嚼食、啜羹作聲，不得鉢中央挑飯，不得大團食，不得張口待食，不得遺落飯食，不得手把散飯食。如有菜滓，安鉢後屏處。
不得以風扇鄰位。如自己怕風，即白維那，於堂外坐。不得以手枕膝上。隨量受食，不得請折。不得將頭鉢盛濕食，不得將羹汁頭鉢內淘飯，不得挑菜頭鉢內和飯喫。
食時須看上下，不得太緩。未再請，不得刷鉢盂。不得吮鉢刷作聲。食未至，不得生煩惱。古云：獃獃內顧起悲嗔，念食吞津咳嗽頻，漉粥啜羹包滿口，開單展鉢響諸隣。
洗鉢，以頭鉢盛水，次第洗鐼子。不得於頭鉢內洗匙、筯并鐼子，仍屈第四、第五指。不得灌漱作聲，不得吐水鉢中，不得先盛熟水洗鉢。未折水，不得先收盖膝巾。不得以膝巾拭汗，不煎以餘水瀝地上。想念折水偈：我此洗鉢水，如天甘露味，施汝諸鬼眾，悉令得飽滿。唵，摩休羅細娑訶。
收鉢，以兩手頭指拼定，次第而入複畢，合掌想念食畢偈云：飯食訖已色力充，威震十方三世雄，迴因轉果不在念，一切眾生獲神通。
寮前板鳴，歸寮問訊，不歸謂輕侮大眾。入門歸位，如僧堂中法。立定，候寮主燒香畢，問訊上下。若有茶，就坐不得垂衣，不得聚頭語笑，不得隻手挹人，不得包藏茶末。古云：登床宴坐不可垂衣，隻手挹人是何道理？私藏茶末，取笑傍觀。時中，鄰案道人切忌交頭接耳。
茶罷或看經。不得長展經，不得手把經寮中行，不得垂經帶，不得出聲，不得背靠板頭看經。古云：出聲持誦吵噪稠人，靠背板頭輕欺大眾。
預先出寮，莫待打坐禪板。
若抽脫，古例被五條，以淨巾搭左手，解絛繫笐竿上。脫挂子、直裰令齊整，以手巾繫定，仍懸手巾尺許作記認。不得語笑，不得在外催促。右手提水入廁，換鞋不得參差，安淨桶在前。鳴指三下，警噉糞鬼。蹲身須正，不得努氣作聲，不得涕唾，不得隔壁共人語話。古云：戶扄只合輕彈指，人擁那堪亂作聲。入處用籌分觸淨，出時須水忌縱橫。不得以水澆兩邊。左手洗淨，護大指、第二指、第三指，不得多使籌子。古云：浴湯少使，籌子休拈。有者使了以水洗之，安側邊空處。人多妨眾，不宜長久。
淨桶安舊處，以乾手安內衣入袴古。以乾手開門，以右手提桶出，不得以濕手拏門扇并門頰上。右手挑灰，後挑土。不得以濕手拏灰、土，不得吐唾和泥土洗手。然後用皂角洗至肘前，須一一念入廁真言。用水盥漱。律中，小遺亦洗淨。仍嚼楊枝，歸堂坐禪。
火板未鳴，不得先歸寮。齋前不得洗衣。粥前、齋前、放參後，不得開函櫃；如有急切，白主事人寮中白寮主，堂中白聖僧侍者。齋罷，僧堂內不得聚頭說話。不得在僧堂內看經，看冊子。不得上下間行道，不得穿堂直過，不得蓆上穿錢，不得床前垂脚坐。床前一尺為三淨地：一、展鉢，二、安袈裟，三、頭所向。不得床上行，不得跪膝開函櫃，不得脚踏床緣下地。
草履、五條游山，不得經行佛殿、法堂。古云：衩衣登殿，草履游山，莫踐法堂，回互耆宿。不得赤脚著僧鞋，不得把手共行，說世諦是非。古云：別了雙親棄本師，訪尋知識擬何為，不曾說著宗門事，白首無成過在誰。不得殿前倚靠襴干，不得猖狂急走。古云：行須緩步，習馬勝之威儀；語要低聲，學波離之軌範。不得佛殿閑行。古云：無事不須登寶殿，等閑莫向塔中行，不因掃地添香水，縱有河沙福也傾。
齋後漿洗衣服，不得衩袒，不得傾湯瓶泡衣。竹竿、熨斗，使了安元處。洗脚板響，不得爭奪脚桶。有瘡疥即隨後泡洗，或將桶於屏處洗，免眾動念。
莫待打坐堂板，次第歸堂坐禪。放參以眠單半展，寮前板響，即時轉身向外。須當及時赴眾，小板鳴不得入堂，不得於堂外立。住持、首座出堂，開單、下床問訊。
歸寮藥石，各就案位。不得先起盛食，不得高聲呼索粥飯鹽醋之類。食罷出寮，不得出三門，不得入小寮，不得衩衣歸僧堂并廊下行，不得候打板出寮。昏鐘鳴，即合掌念偈云：聞鐘聲，煩惱輕，智慧長，菩提生。離地獄，出火坑，願成佛，度眾生。
須先歸單位坐禪，不得床上抓頭，不得床上弄數珠作聲，不得與鄰單床上語話。鄰單生疎，當以善言誘諭，不得生嫌惡心。未打定鐘，不得於前門出入。首座枕不若響，火鈴過時，方許開。燒香禮拜，須待更深。
眾人未睡不得先睡，眾人未起須當先起，起坐不得驚動鄰單。睡須右脇，不得仰臥。仰為屍睡，覆為婬睡，多惡夢。以被巾裹袈裟安枕前，今人多安脚下，於理不便。
如遇入浴，浴具携右手，入下間門閫內，問訊，歸空處。挹左右人畢，先以五條、手巾掛笐竿上。展浴複，取出浴具放一邊。解上衣，不可便卸却直裰，先脫下面衣裳，以脚巾圍身，繫浴裙，將裩袴捲𢯮安複內。次脫直裰，五條作一處，將手巾繫於竿上，無手巾以絛繫。古云：三通浴鼓入堂時，觸淨須分上下衣。却脫其餘衣服，作一複，覆轉放。
不得赤脚趍浴，須著屐子。於下間空處舀水，不得占頭首、老宿坐處，謂上間也。不得以湯水濺人身上，不得將桶地上泡脚，不得浴室內小遺并洗僻處，不得將脚閣桶上，不得語笑，不得槽上揩脚，不得戽水。不得起身掇桶澆身，恐水濺左右前後人，須當遮護。渾身不得多用浴湯。脚巾不得離身，有脚巾不入桶者。或有瘡，或洗灸瘡，或使疥藥，宜隨後入浴。不得以兩邊公界手巾拭頭面。浴室手巾係著衣後，淨手披挂子。
出浴挹左右，先著上分衣并直裰，都遮即著下分衣。解浴裙，以脚巾展裙內，恐濕浴複。手巾携左手，不得以濕脚巾搭手上。揖左右出，看設浴施主名字，隨意課誦經呪回向。
寒月向火。先坐爐上，然後轉身入爐，問訊方坐。有處脫鞋在外，不得弄香匙、火筯，不得撥火，不得聚頭說話，不得煨點心等物，不得炙鞋臭，焙脚、絣衣裳等皆不許。不得攬起直裰露袴口，不得吐唾并彈垢膩於火爐中。
如前所集一日事件、眾中威儀，非敢聞於老成，聊以誘於初學。升堂、入室、小參、諷經、念誦、巡寮、解結人事、裝包、頂笠、送亡、唱衣，應係微細軌則，清規既已具載，尊宿各有明文，不再備陳，徒為贅語。己巳嘉定二年，佛生日，集千龜峯首座寮，比丘宗壽謹識。