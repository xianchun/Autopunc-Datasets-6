聞如是：
一時，佛在羅閱城迦蘭陀竹園所，與大比丘眾五百人俱。
爾時，彼城中有婆羅門，名曰摩醯提利，善明外道經術，天文、地術靡不貫練，世間所可周旋之法，悉皆明了。彼婆羅門女，名曰意愛，極為聰朗，顏貌端正，世之希有。
是時，婆羅門便作是念：我等婆羅門經籍有是語：有二人出世甚為難遇，實不可值。云何為二人？所謂如來、至真、等正覺，轉輪圣王。若轉輪圣王出世之時，便有七寶自然向應。我今有此女寶，顏貌殊妙，玉女中最第一。如今無有轉輪圣王。又我聞：真凈王子名曰悉達，出家學道，有三十二大人之相、八十種好，彼若當在家者，便當為轉輪圣王；若出家學道者，便成佛道。我今可將此女與彼沙門。
將此女，至世尊所，前白佛言：唯愿沙門受此玉女！
佛告婆羅門曰：止！止！梵志！吾不須此著欲之人。
時，婆羅門復再三白佛言：沙門！受此玉女。方比世界，此女無比！
佛告梵志：已受汝意，但吾*已離家，不復習欲。
爾時，有長老比丘在如來後，執扇扇佛。是時，長老比丘白世尊言：唯愿如來受此女人！若如來不須者，給我等使令！
是時，世尊告長老比丘：汝為愚惑，乃能在如來前吐此惡意。汝云何轉系意在此女人所？夫為女人有九惡法。云何為九？一者女人臭穢不凈，二者女人惡口，三者女人無反復，四者女人嫉妬，五者女人慳嫉，六者女人多喜游行，七者女人多瞋恚，八者女人多妄語，九者女人所言輕舉。是謂，比丘！女人有此九法弊惡之行。
爾時，世尊便說此偈：
常喜笑啼哭，現親實不親；
當求他方便，汝勿興亂念。
是時，長老比丘白世尊言：女人雖有此九弊惡之法，然我今日觀察此女無有瑕疵。
佛告比丘：汝今愚人，不信如來神口所說乎？吾今當說，過去久遠婆羅城中有商客名曰普富，將五百商人入海采寶。然彼大海側有羅剎所居之處，恒食噉人民。是時，海中風起吹此船筏，墮彼羅剎部中。是時，羅剎遙見商客來，歡喜無量，卽
隱羅剎之形，化作女人，端正無比，語諸商人曰：善來，諸賢！此寶渚之上，與彼天宮不異，多諸珍寶，數千百種饒諸飯食。又有好女皆無夫主，可與我等共相娛樂。
比丘當知：彼商客眾中，其愚惑者，見女人已，便起想著之念。是時，普富商主便作是念：此大海之中非人所居之處，那得有此女人止住？此必是羅剎，勿足狐疑。是時，商主語女人言：止！止！諸妹！我等不貪女色。
是時，月八日、十四日、十五日，馬王在虛空中周旋，作此告敕：誰欲渡大海之難，我能負度。比丘當知：當爾之時，彼商主上高樹上，遙見馬王，聞音響*之聲，歡喜踴躍，不能自勝，往趣馬王所。到已，語馬王曰：我等五百商人為風所吹，今來墮此極難之處，欲得*渡海，唯愿*渡之！是時，馬王語彼商人曰：汝等悉來，吾當*渡至海際。
是時，普富長者語眾商人曰：今馬王近在，悉來就彼共*渡海難。
是時，人眾報曰：止！止！大主！我等且在此間自相娛樂。所以在閻浮提勤苦者，欲求於快樂之處；珍奇、寶物及於玉女此間悉備，便可此間五欲自娛樂。後日居漸漸合集財貨，當共度難。
時，彼大商主告諸人曰：止！止！愚人！此間無有女人；大海之中云何有人處？諸商人報曰：且止！大主！我等不能舍此而去。
是時，普富商主便說偈言：
我等墮此難，無男無女想；
斯是羅剎種，漸當食我等。
設當汝等不與我共去者，各自將護。設我身、口、意所犯者，悉皆原舍，莫經心意。
是時，諸商人與說共別之偈：
與我問訊彼，閻浮親里輩；
在此而娛樂，不得時還家。
是時，商主復以偈報曰：
汝等實遭厄，惑此不肯歸；
如此不復久，盡為鬼所食。
說此偈已，便舍而去。往至馬王所，頭面禮足，卽
乘而去。是時，諸人遙見其主已乘馬王，其中或有喚呼，或復有不稱怨者。
是時，最大羅剎之王，復向諸羅剎而說此偈：
已墮師子口，出外甚為難；
何況入我渚，欲出實為難。
是時，羅剎*之主，卽
化作女人*之形，極為端正，又以兩手指胸說曰：設不食汝等，終不為羅剎也！
負商主，度至海岸。爾時，余五百商人盡受其困。
爾時，波羅*城中有王名梵摩達，治化人民。是時，羅剎尋從大商主後：咄！失我夫主！是時，賈主卽還詣家。是時，羅剎化抱男兒，至梵摩達王所，前白王言：世間極有災怪，盡當滅壞。王告之曰：世間有何災怪，盡當滅壞耶？羅剎白王：為夫所棄，有我無過於夫主。是時，梵摩達王見此女人極為殊妙，興起想著，語女人曰：汝夫主者，乃無人義而舍汝去。是時，梵摩達王遣人呼其夫曰：汝實棄此好婦乎？商主報曰：此是羅剎，非女人也！羅剎女復白王言：此人無夫主之義，今日見棄，復罵我言云：是羅剎。王問之曰：汝實不用者，吾當攝之。商主白王：此是羅剎！隨王圣意。
是時，梵摩達王將此女內著深宮，隨時接納，不令有怨。是時，羅剎非人時取王食噉，唯有骨存，便舍而去。
比丘！勿作斯觀。爾時商主者，舍利弗比丘是也。爾時羅剎者，今此女人是也。爾時梵摩達王者，今長老比丘是也。是時馬王者，今我身是。爾時五百商人者，今五百比丘是。以此方便，知欲為不凈想，今故興意起於想著乎？
禮佛足，白佛世尊言：唯愿受悔，恕其重過！自今已後更不復犯！
是時，彼比丘受如來教已，卽
在閑靜之處，克己自修，所以族姓子，勤修梵行者，欲得修無上梵行。是時，彼比丘便成阿羅漢。
爾時，諸比丘聞佛所說，歡喜奉行！
聞如是：
一時，佛在釋翅闇婆梨果園，與大比丘眾五百人俱。
是時，尊者舍利弗、尊者目乾連於彼夏坐已，將五百比丘在人間游化，漸漸來至釋翅村中。爾時，行來比丘及住比丘各各自相謂言，共相問訊，又且聲音高大。爾時，世尊聞諸比丘音*響高大，卽
告阿難曰：今此園中是誰音*響，聲大乃爾？如似破木石之聲。
阿難白佛言：今舍利弗及目連將五百比丘來在此，行來比丘與住比丘，共相問訊，故有此聲耳！
佛告阿難曰：汝速遣舍利弗、目*乾連比丘：不須住此！
是時，阿難受教已，卽
往至舍利弗、目*乾連比丘所，卽
語之曰：世尊有教，速離此去，不須住此！
舍利弗報曰：唯然受教！
爾時，舍利弗、目*乾連卽出彼園中，將五百比丘涉道而去。
爾時，諸釋聞舍利弗、目*乾連比丘為世尊所遣，卽
往至舍利弗、目*乾連比丘所，頭面禮足，白舍利弗曰：諸賢！欲何所趣向？
舍利弗報曰：我等為如來所遣，各求安處。
是時，諸釋白舍利弗言：諸賢！小留意，我等當向如來懺悔！
往至世尊所，頭面禮足，在一面坐，白世尊言：唯愿世尊原舍遠來比丘過咎！唯愿世尊以時教誨！其中遠來比丘初學道者，新來入法中，未覲尊顏，備有變悔之心，猶如茂苗不遇潤澤，便不成就。今此比丘亦復如是，不覲如來而去者，恐能有變悔之心。
是時，梵天王知如來心中所念。猶如力士屈伸臂頃，從梵天沒，來至如來所，頭面禮足，在一面立。爾時，梵天王白世尊言：唯愿世尊原舍遠來比丘所作愆過，以時教誨！其中或有比丘未究竟者，便懷變悔之心。彼人不覩如來顏像，便有變意，還就本業，亦如新生犢子，生失其母，憂愁不食，此亦如是。若新學比丘不得覩如來者，便當遠離此正法。爾時，世尊便受釋種之諫，及梵天王犢子之喻。
是時，世尊顧盻阿難，便生斯念：如來已受諸人民及天人之諫。是時，阿難卽往至舍利弗、目*乾連比丘所，而語之曰：如來欲得與眾僧相見，天及人民皆陳啟此理。
爾時，舍利弗告諸比丘曰：汝等各收攝衣鉢，共往世尊所，然如來已受我等懺悔！
是時，舍利弗、目揵連將五百比丘至世尊所，頭面禮足，在一面坐。
是時，佛問舍利弗曰：吾向者遣諸比丘僧，於汝意云何？
舍利弗言：向者如來遣諸眾僧，我便作是念：如來好游*閑靜，獨處無為，不樂在鬧，是故遣諸圣眾耳！
佛告舍利弗曰：汝後復生何念？圣眾是誰之累？
舍利弗白佛言：時我，世尊！復生此念：我亦當在*閑靜獨游，不處市鬧中。
佛告舍利弗曰：勿作是語，亦莫生此念，云我當在*閑靜之處也。如今圣眾之累，豈非依舍利弗、目*乾連比丘乎？
爾時，世尊告大目*乾連曰：我遣諸眾僧，汝有何念？
目*乾連白佛言：如來遣眾僧，我便生斯念：如來欲得獨處無為，故遣圣眾耳！
佛告目*乾連：汝後復生何念？
目*乾連白佛言：然今如來遣諸圣眾，我等宜還收集之，令不分散。
佛告目*乾連：善哉！目連！如汝所說，眾中之標首，唯吾與汝二人耳！自今已往，目*乾連當教誨諸後學比丘，使長夜*之中永處安隱之處，無令中退，墮落生死。若有比丘成就九法者，於現法中不得長大。云何為九？與惡知識從事親近，非事恒喜游行，恒抱長患，好畜財貨，貪著衣鉢，多虛乾妄亂意非定，無有慧明，不解義趣，不隨時受誨。是謂，*目連！若比丘成就此九者，於現法中不得長大有所潤及。
設有比丘能成就九者便有所成辦。云何為九？與善知識從事，修行正法不著邪業，恒游獨處不樂人間，少病無患，亦復不多畜諸財寶，不貪著衣鉢，勤行精進無有亂心，聞義便解更不重受，隨時聽法無有厭足。是謂，*目連！若有比丘成就此九法者，於現法中多所饒益。是故，*目連！當念勤加往誨諸比丘，使長夜*之中致無為*之處。
爾時，世尊便說此偈：
常念自覺悟，勿著於非法；
所修應正行，得度生死難。
作是而獲是，作此獲此福；
眾生流浪久，斷於老病死。
*已辦更不習，復更造非行；
如此放逸人，成於有漏行。
設有勤加心，恒在心首者；
展轉相教誡，便成無漏行。
是故，目乾連！當與諸比丘而作是誨，當念作是學！
是時，世尊與諸比丘說極妙*之法，令發歡喜*之心。
是時，諸比丘聞法已，於彼眾中六十余比丘漏盡意解。
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：若有比丘依村落住，善法消減，惡法遂增。彼比丘當作是學：我今在村落居止，惡法遂增，善法漸減，念不專一，不得盡有漏，不至無為安隱之處。我所得衣被、飲食、牀
臥具、病瘦醫藥，勞苦乃獲。彼比丘當作是學：吾今住此村落之中，惡法遂增，善法消減，我亦不以衣被、飲食、牀
臥具、醫藥，故來作沙門，吾所求愿者，今不獲果！又彼比丘當遠離村落去。
若復有比丘依村落住，善法增益，惡法消*減，所得衣被、飲食、牀
臥具，勤勞乃獲。彼比丘當作是學：我今依此村落住，善法增益，惡法消*減。所得供養之具，勤勞乃得。又我不以衣被故出家學道，修於梵行。我所學道，求愿者必成其法，應當盡形壽承事供養。
爾時，世尊便說偈曰：
具及所安；
不應貪著想，亦莫來此世。
不以衣被故，出家而學道；
所以學道者，必果其所愿。
比丘尋應時，盡形住彼村；
於彼般涅盤，盡其命根本。
是時，彼比丘若在人間靜處所游之村，善法增益，惡法自*減；彼比丘盡形壽住彼村中，不應遠游。
是時，阿難白世尊言：如來常不說四大依食得存，亦依於心所念法，諸善之法依心而生？又彼比丘依村落住，勞苦精神乃求衣食。彼云何生善法，住彼村落而不遠游？
佛告阿難：衣被、飯食、牀
臥具、病瘦醫藥有三種。若復比丘專念四事供養，所欲不果，此依是苦。若復興知足之心，不起想著，諸天、人民代其歡喜。又比丘！當作是學！我由此故而說此義。是故，阿難！比丘當念少欲知足。如是，阿難！當作是學！
爾時，阿難聞佛所說，歡喜奉行！
聞如是：
一時，佛在婆羅園中。
爾時，世尊時到，著衣持鉢，入婆羅村乞食。是時，弊魔波旬便作是念：今此沙門欲入村乞食，我今當以方宜教諸男女不令與食。是時，弊魔波旬尋告國界人民之類：無令施彼沙門瞿曇之食。
爾時，世尊入村乞食，人民之類皆不與如來共言談者，亦無有來承事供養者。如來乞食竟不來，便還出村。
是時，弊魔波旬至如來所問佛言：沙門！乞食竟不得乎？
世尊告曰：由魔所為，使吾不得食，汝亦不久當受其報。魔！今聽吾說，賢劫之中有佛名拘樓孫如來、至真、等正覺、明行成為、善逝、世間解、無上士、道法御、天人師，號佛、眾佑，出現於世。是時，彼亦依此村居止，將四十萬眾。爾時，弊魔波旬便作是念：吾今求此沙門方便，終不果獲。時，魔復作是念：吾今當約敕婆羅村中人民之類，使不施沙門之食。是時，諸圣眾著衣持鉢，入村乞食，爾時諸比丘竟不得食，卽
還出村。
爾時，彼佛告諸比丘：說如此妙法，夫觀食有九事：四種人間食，五種出人間食。云何四種是人間食？一者揣食，二者更樂食，三者念食，四者識食，是謂世間有四種*之食。彼云何名為五種之食，出世間之表？一者禪食，二者愿食，三者念食，四者八解脫食，五者喜食，是謂名為五種之食。如是，比丘！五種之食，出世間之表，當共專念舍除四種之食，求於方便辦五種*之食。如是，比丘！當作是學！爾時，諸比丘受彼佛教已，卽
自克己，成辦五種之食。是時，彼魔波旬不能得其便。
是時，波旬便作是念：吾今不能得此沙門方便，今當求眼、耳、鼻、口、身、意之便。吾今當住村中，教諸人民，使沙門眾等未得利養，使令得之，*已辦利養倍增多也；使彼比丘貪著利養，不能暫舍，復欲從眼、耳、鼻、口、身、意得方便乎！
是時，彼佛、聲聞到時，著衣持鉢，入村乞食。是時，婆羅村人民供給比丘衣被、*飯食、牀
臥具、病瘦醫藥，不令有乏，皆前捉僧伽梨，以物強施。是時，彼佛與眾聲聞說如此*之法：夫利養者，墮人惡趣，不令至無為之處。汝等，比丘！莫趣想著之心，向於利養，當念舍離；其有比丘著利養者，不成五分法身，不具戒德。
是故，比丘！未生利養*之心，當使不生；已生利養*之心，時速滅之。如是，比丘！當作是學！時，魔波旬卽隱形去。
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：當行慈心，廣布慈心；以行慈心，所有瞋恚之心，自當消除。所以然者，比丘當知：昔日有鬼極為弊暴，來在釋提桓因座上而坐。是時，三十三天極為瞋恚：云何此鬼在我主牀上坐乎？是時，諸天適興恚心，彼鬼遂轉端正，顏貌殊常。爾時，釋提*桓因在普集講堂上坐，與玉女共相娛樂。是時，有天子往至釋提桓因所，白帝釋言：瞿翼當知：今有惡鬼在尊座上坐，今三十三天極懷恚怒，諸天適興恚怒，彼鬼遂轉端正，顏貌勝常。是時，釋提桓因便作是念：此鬼必是神妙之鬼。
是時，釋提桓因往至彼鬼所。相去不遠，自稱姓名：吾是釋提桓因，諸天之主。時，釋提桓因自稱姓名時，彼惡鬼轉成丑形，顏貌可惡。是彼惡鬼卽時消滅。比丘！當以此方便，知其行慈心而不舍離，其德如是。
又且，比丘！吾昔日時，七歲之中恒修慈心，經歷七成劫、敗劫，不往來生死。劫欲壞時，便生光音天；劫欲成時，便生無想天上，或作梵天，統領諸天，領十千世界。又復三十七變為釋提桓因，又無數變為轉輪圣王。比丘！以此方便，知其行慈心，其德如是。
復次，行慈心者，身壞命終，生梵天上，離三惡道，去離八難。復次，其行慈者，生中正之國。復次，行慈心者，顏貌端正，諸根不缺，形體完具。復次，其行慈心者，躬自見如來，承事諸佛，不樂在家，欲得出家學道，著三法衣，剃除須發，修沙門*之法，修無上梵行。
比丘當知：猶如金剛，人取食之，終不消化，要當下過。其行慈心之人，亦復如是。若如來出世，要當作道，修無上梵行：生死已盡，梵行已立，所作已辦，更不復受後有，如實知之。
是時，尊者阿難白佛言：世尊！設如來不出世時，彼善男子不樂在家，當何所趣向？
佛告阿難曰：若如來不出時，然善男子不樂在家，自剃須發，在閑靜*之處，克己自修，卽
於彼處，盡諸有漏，成無漏行。
是時，阿難白佛言：云何，世尊！彼人自修梵行、三乘之行，彼人何所趣向？
佛告阿難：如汝所言，吾恒說三乘之行。過去、將來三世諸佛，盡當說三乘之法。阿難當知：或有是時，眾生之類顏貌壽命，轉轉減少，形器瘦弱，無復威神，多諸瞋怒、嫉妬、恚癡、奸偽、幻惑，所行不真。或復有利根捷疾，展轉諍競，共相斗訟；或以手拳、瓦石、刀杖，共相傷害。是時，眾生之類執草便成刀劍，斷斯命根。其中眾生，行慈心者無有瞋怒，見此變怪，皆懷恐懼，悉共馳走，離此惡處，在山野*之中，自然剃除須發，著三法衣，修無上梵行，克己自修，盡有漏心而得解脫，便入無漏境，各各自相謂言：我等已勝怨家。阿難當知：彼名為最勝。
是時，阿難復白佛言：彼人為在何部？聲聞部？辟支佛部？為佛部耶？
佛告阿難：彼人當名正在辟支*佛部。所以然者，此人皆由造諸功德，行眾善本，修清凈四諦，分別諸法。夫行善法者，卽
慈心是也。所以然者，履仁行慈，此德廣大。吾昔日著此慈仁之鎧，降伏魔官屬，坐樹王下，成無上道。以此方便，知慈最第一，慈者最勝*之法也！阿難當知：故名為最勝，行慈心者，其德如是，不可稱計。當求方便，修行慈心。如是，阿難！當作是學！
爾時，阿難聞佛所說，歡喜奉行！
聞如是：
一時，佛在舍衛國只樹給孤獨園。
爾時，尊者舍利弗清旦從靜室起至世尊所，頭面禮足，在一面坐。爾時，佛告舍利弗曰：汝今諸根清凈，顏貌與人有異，汝今游何三昧？
舍利弗白佛言：唯然，世尊！我恒游空三昧。
佛告舍利弗言：善哉！善哉！舍利弗！乃能游於空三昧。所以然者，諸虛空三昧者最為第一！其有比丘游虛空三昧，計無吾我、人、壽命，亦不見有眾生；亦復不見諸行本末；已不見，亦不造行本；已無行，更不受有；已無受有，不復受苦樂之報。
舍利弗當知：我昔未成佛道，坐樹王下，便作是念：此眾生類為不克獲何法，流轉生死不得解脫？時，我復作是念：無有空三昧者，便流浪生死，不得至究竟解脫。有此空三昧，但眾生未克，使眾生起想著之念，已起世間之想，便受生死之分。若得是空三昧，亦無所愿，便得無愿三昧；以得無愿三昧，不求死此生彼，都無想念時，彼行者復有無想三昧可得娛樂。此眾生類皆由不得三三昧故，流浪生死。觀察諸法已，便得空三昧，已得空三昧，便成阿耨多羅三藐三菩提。當我爾時，以得空三昧，七日七夜觀視道樹，目未曾眴。舍利弗！以此方便，知空三昧者，於諸三昧最為第一三昧；王三昧者，空三昧是也！是故，舍利弗！當求方便，辦空三昧。如是，舍利弗！當作是學！
爾時，舍利弗聞佛所說，歡喜奉行！
聞如是：
一時，佛在羅閱城迦蘭陀竹園所，與大比丘眾千二百五十人俱。
爾時，羅閱城中有長者名曰尸利掘，饒財多寶：金銀、珍寶、車、馬腦，不可稱計；又且疏薄佛法，但事外道尼*乾子，國王、大臣皆悉識知。是時，外道梵志及尼*乾子，在家、出家者自誹謗，言有我，言有我身。并六師輩皆悉云集，共作此論：今沙門瞿曇靡事不知，有一切智，然我等不得利養，今此沙門多得利養，要當作方宜，使不得利養。我等當往至尸利掘舍，教彼長者而作權宜。
是時，外道梵志尼*乾子及彼六師往至尸利掘長者家，語長者曰：大姓當知：汝是梵天所生，是梵天子，多所饒益。汝今可往至沙門瞿曇所，愍我等故，請沙門及比丘眾來在家祠之。又敕屋中作大火坑，極燃熾火，食皆著毒，請使來食。若沙門瞿曇有一切智，知三世事者，則不受請；設無一切智，便當受請，將諸弟子，盡為火所燒，天、人得安，無有災害。
是時，尸利掘默然，隨六師語，卽
出城至世尊所，頭面禮足，持雜毒之心，白如來言：唯愿世尊及比丘僧當受我請！
爾時，世尊知彼心中所念，默然受請。是時，尸利掘以見如來默然受請，便從座起，頭面禮足，便退而去。中道便作是念：今我六師所說審諦。然沙門不知我心中所念，必當為大火所燒。是時，尸利掘還家敕作大坑，燃大燒火，復約敕辦種種飯食，皆悉著毒，復於門外作大火坑，燃大火，又於火上施設敷牀，皆以惡毒著食中而白：時至。
爾時，世尊*已知時至，著衣持鉢，將諸比丘眾，前後圍繞，往至彼家。又敕諸比丘僧：諸人皆不得先吾前行；亦不得先吾前坐；亦復不得先吾前食。
是時，羅閱城中人民之類聞：尸利掘作大火坑，又作毒食，請佛及比丘僧。四部之眾悉皆涕泣：將非害如來及比丘僧乎？或復有至世尊所，頭面禮足，白佛言：愿世尊莫至彼長者家！又彼人作大火坑，兼作毒食。
佛告之曰：諸人勿懷恐怖，如來終不為他所害。正使閻浮里內火至梵天，猶不能燒吾，何況此小火欲害如來？終無此理。優婆塞當知：吾無復害心。
爾時，世尊與比丘僧，前後圍遶，入羅閱城，至長者家。爾時，世尊告諸比丘：汝等勿先入長者家，亦莫先食；要須如來食，然後乃食。
爾時，世尊適舉足門閾上，爾時火坑自然化作浴池，極為清涼；眾華滿其中，亦生蓮花，大如車輪，七寶為莖，亦生余蓮華，蜜蜂王游戲其中。爾時，釋提桓因、梵天王、及四天王、及乾沓和、阿須輪、及諸閱叉、鬼神等，見火坑中生此蓮華，各各稱慶！異音同聲，各各說曰：便為如來勝中第一！
爾時，彼長者家有種種外道異學，集在其家。爾時，*優婆塞、優婆夷見如來變化已，歡喜踴躍，不能自勝。外道異學見如來變化已，甚懷愁憂。上虛空中諸尊神天，散種種名華於如來身上。
爾時，世尊履虛去地四寸，至長者家。如來舉足之處，便生蓮華，大如車輪。爾時，世尊右回告諸比丘：汝等！悉皆蹈此蓮花上。
時，諸聲聞皆從蓮華上至長者家。爾時，世尊便說古昔之喻說：我過德已來，供養恒沙諸佛，承事、禮敬，未失圣意，持是至誠之誓，使此諸*座，皆悉牢固。
爾時，世尊告諸比丘：我今聽諸比丘，先以手馮座，然後乃坐。此是我之教也。爾時，世尊及諸比丘僧皆悉就座。是座下皆生蓮華，極為芬香。
是時，尸利掘見如來如斯變化，便生斯念：吾為外道異學所誤，失我人中之行，永失天路，心意憒然，如飲雜毒，必當趣此三惡道中，實是如來出世難遇。覺知此已，卽
時涕零，頭面禮足，白佛言：唯愿如來聽我悔過！改往修來，自知有罪，觸嬈如來。唯愿世尊受我悔過，更不犯之！
佛告言：長者！改過捐舍本意，乃能自知觸犯如來。賢圣法中甚為曠大，聽汝改過，隨法而舍；我今受汝改悔，後更莫犯！如是再三。
爾時，阿闍世王聞尸利掘長者施大火坑，及雜毒食，欲害如來。聞已，瞋恚熾盛，告羣臣曰：要當消滅閻浮里地與此人同尸利掘名字者。又復阿闍世憶如來功德已，悲泣涕零，脫天冠已，告羣臣曰：吾今復用活為？乃使如來為火所燒，及比丘僧皆當被燒，汝等速來至長者家，觀視如來。
爾時，耆婆伽王子白阿闍世王：大王！勿懷愁憂，亦莫興惡想。所以然者，如來終不為他所害，今日尸利掘長者當為如來弟子。唯愿大王當往觀變化！
時，阿闍世為耆婆伽所誨喻，乘雪山大象，尋時至尸利掘長者家，下象卽至尸利掘舍內。爾時，眾人普集門外，有八萬四千人。爾時，阿闍世王見蓮華大如車輪，歡喜踴躍，不能自勝，并作是說：使如來恒勝眾魔。告耆婆伽王子曰：善哉！耆婆伽！乃信如來如斯之要。時，阿闍世王至世尊所，頭面禮足，在一面坐。爾時，阿闍世王見如來口出光明，亦復遍見如來顏色殊特，極懷歡喜，不能自勝！
爾時，尸利掘長者白世尊言：我所設食皆悉有毒，唯愿世尊小停！今當更施食。所以然者，無令如來體有增損。
佛告長者：如來及弟子終不為他所害，但長者食已辦者，隨時供設。
爾時，長者手自斟酌，行種種*飯食。
爾時，世尊便說斯偈：
至誠佛法眾，害毒無遺余；
諸佛無有毒，至誠佛害毒。
至誠佛法眾，害毒無遺余；
諸佛無有毒，至誠法害毒。
至誠佛法眾，害毒無遺余；
諸佛無有毒，至誠僧害毒。
貪欲瞋恚毒，世間有三毒；
如來永無毒，至誠佛害毒。
欲怒瞋恚毒，此三世間毒；
如來法無毒，至誠法害毒。
欲怒瞋恚毒，世間有三毒；
如來僧無毒，至誠僧害毒。
爾時，世尊說此語已，便食雜毒之食。爾時，世尊告諸比丘：汝等！皆莫先食，要須如來食已，然後乃食。
爾時，長者手自斟酌，行種種飲食，供養佛及比丘僧。爾時，尸利掘長者見如來食訖，除去鉢器，更取小座，在如來前坐。爾時，世尊與長者及八萬四千眾說微妙*之論，所謂論者：施論、戒論、生天之論，欲不凈想，淫泆大患，出要為樂。如來觀彼長者心意及八萬四千眾心開意解，無復塵垢，諸佛世尊常所說法：苦、集、盡、道，盡與八萬四千眾說，廣分別其行。
於座上，諸塵垢盡，得法眼凈，猶如新衣易染為色。爾時，庶人亦復如是，各於座上，*已見道跡，*已見法得法，分別諸法，度諸狐疑，得無所畏，更不事余師，自歸佛、法、僧而受五戒。
爾時，尸利掘長者自知得道跡，前白佛言：寧施如來毒，獲大果報，不與余外道異學甘露，更受其罪。所以然者，我今以毒食請佛及比丘僧，於現法中得此證驗，長夜為此外道所惑，乃興斯心於如來所，其有事外道異學者，皆墮邊際。
佛告長者：如汝所言，而無有異，皆為他所誑！
爾時，尸利掘白佛言：自今已後，不復信此外道異學，不聽諸四部*之眾在家供養。
佛告長者：勿作是說！所以然者，汝今恒供養斯諸外士，施諸畜生，其福難量，況復人乎？若有外道異學問曰：尸利掘是誰弟子？汝等云何報之？
從*座起，長跪叉手，白世尊言：勇猛而解脫，今受此人身，是第七仙人，是釋迦文弟子！
世尊告曰：善哉！長者！乃能說此微妙之嘆。
爾時，世尊重與長者說甚深之法，卽
時便說斯嚫：
祠祀火為上，詩書頌為最，
人中王為尊，眾流海為原，
星中月為明，光明日為上，
上下及四方，一切有形類，
諸天及世間，佛為最第一！
欲求其福者，當供養三佛。
爾時，世尊說此偈已，卽
從座起。
爾時，尸利掘及諸來會聞佛所說，歡喜奉行！
