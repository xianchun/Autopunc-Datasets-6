雪堂行和尚住薦福，一日，問暫到僧：甚處來？
僧云：福州來。
雪堂云：沿路見好長老麼？
僧云：近過信州，博山住持本和尚雖不曾拜識，好長老也。
雪堂曰：安得知其為好？
僧云：入寺路徑開辟，廊廡修整，殿堂香燈不絕，晨昏鐘鼓分明，二時粥飯精潔，僧行見人有禮，以此知其為好長老。
雪堂笑曰：本固賢矣，然爾亦具眼也。
直以斯言達于郡守吳公傅朋曰：遮僧持論頗類范延齡薦張希顏事，而閣下之賢不減張忠定公。老僧年邁，乞請本住持，庶幾為林下盛事。吳公大喜，本即日遷薦福。
東湖集，佛性欲治行者，祖超然因言：若縱地客摧辱行者，非惟有失上下名分，切恐小人乘時侮慢，事不行矣。佛性不聽。未幾，果有莊客弒知事者。
妙喜曰：祖超然住仰山，地客盜常住谷。超然素嫌地客，意欲遣之，令庫子行者為彼供狀。行者欲保全地客，察超然意，抑令供起離狀，仍返使叫喚，不肯供責。超然怒行者擅權，二人皆決竹篦而已，蓋超然不知陰為行者所謀。烏呼！小人狡猾如此。
妙喜曰：愛惡異同，人之常情，惟賢達高明不被其所轉。昔圓悟住云居，高庵退東堂。愛圓悟者惡高庵，同高庵者異圓悟，由是叢林紛紛然，有圓悟、高庵之黨。竊觀二大士，播大名于海上，非常流可擬，惜乎昧於輕信小人諂言，惑亂聰明，遂為識者笑。是故宜其亮座主隱山之流，為高上之士也。
妙喜曰：古人見善則遷，有過則改，率德循行，思免無咎。所患莫甚於不知其惡，所美莫善於好聞其過，然豈古人之才智不足，識見不明而若是耶？誠欲使後世自廣而狹於人者為戒也。夫叢林之廣，四海之眾，非一人所能獨知，必資左右耳目思慮，乃能盡其義理，善其人情。茍或尊居自重，謹細務，忽大體，賢者不知，不肖者不察，事之非不改，事或是不從，率意狂為，無所忌憚，此誠禍害之基，安得不懼？或左右果無可諮詢者，猶宜取法於先圣，豈可如嚴城堅兵無自而入耶？此殆非所謂納百川而成大海也。
妙喜曰：諸方舉長老須舉守道而恬退者，舉之則志節愈堅，所至不破壞常住，成就叢林，亦主法者救今日之弊也。且詐佞狡猾之徒不知羞恥，自能諂奉勢位，結托于權貴之門，又何須舉。
妙喜謂超然居士曰：天下為公論不可廢，縱抑之不行，其如公論何？所以叢林舉一有道之士，聞見必欣然稱賀；或舉一不諦當者，眾人必慽然嗟嘆。其實無他，以公論行與不行也。烏乎！用此可以卜叢林之盛衰矣。
妙喜曰：節儉放下，乃修身之基，入道之要。歷觀古人，鮮有不節儉放下者。年來衲子游荊楚買毛褥，過浙右求紡絲，得不愧古人乎？
妙喜曰：古德住持不親常住，一切悉付知事掌管。近代主者，自恃才力有余，事無大小，皆歸方丈，而知事徒有其虛名耳。嗟乎！茍以一身之資，固欲把攬一院之事，使小人不蒙蔽，紀綱不紊亂，而合至公之論，不亦難乎？
妙喜曰：陽極則陰生，陰極則陽生，盛衰相乘，乃天地自然之數，惟豐亨宜乎日中。故曰日中則昃，月滿則虧。天地盈虧與時消息，而況於人乎？所以古之人，當其血氣壯盛之時，慮光陰之易往，則朝念夕思，戒謹彌懼，不恣情，不逸欲，惟道是求，遂能全其令聞。若夫隳之以逸慾，敗之以恣情，殆於不可捄，方頓足扼腕而追之，晚矣！時乎難得而易失也。
妙喜曰：古人先擇道德，次推才學而進。當時茍非良器，置身于人前者，見聞多薄之，由是衲子自思砥礪名節而立。比見叢林凋喪，學者不顧道德，少節義，無廉恥，譏淳素為鄙樸，奬囂浮為俊敏，是故晚輩識見不明，涉獵抄寫，用資口舌之辯，日滋月浸，遂成澆漓之風。逮語于圣人之道，瞢若面墻，此殆不可捄也。
妙喜曰：昔晦堂作黃龍題名記曰：古之學者，居則巖穴，食則土木，衣則皮草，不系心於聲利，不籍名於官府。自魏、晉、齊、梁、隋、唐以來，始刱招提，聚四方學徒，擇賢者規不肖，俾智者導愚迷，由是賓主立，上下分矣。夫四海之眾，聚于一寺，當其任者，誠亦難能，要在終其大，舍其小，先其急，後其緩，不為私計專利於人，比汲汲為一身之謀者，實霄壤矣。今黃龍以歷代住持題其名于石，使後之來者見而目之曰孰道德？孰仁義？孰公於眾？孰利於身？嗚呼！可不懼乎？
張侍郎子韶謂妙喜曰：夫禪林首座之職，乃選賢之位，今諸方不問賢不肖，例以此為僥幸之津途，亦主法者失也。然則像季固難得其人，若擇其履行稍優，才德稍備，識廉恥節義者居之，與夫險進之徒亦差勝矣。
妙喜謂子韶曰：近代主法者，無如真如喆，善輔弼叢林，莫若楊岐。議者謂慈明真率，作事忽略，殊無避忌，楊岐忘身事之，惟恐不周，惟慮不辦，雖沖寒冒暑，未嘗急己惰容。始自南源，終于興化，僅三十載，總柄綱律，盡慈明之世而後已。如真如者，初自束包行腳，逮于應世領徒，為法忘軀，不啻如饑渴者，造次顛沛，不遽色，無疾言，夏不排窗，冬不附火，一室翛然，凝塵滿案。嘗曰：衲子內無高明遠見，外乏嚴師良友，尠克有成器者。故當時執拗如孚鐵腳，倔強如秀圓通諸公，皆望風而偃。嗟乎！二老實千載衲子之龜監也。
子韶同妙喜、萬庵三人詣前堂本首座寮問疾。妙喜曰：林下人身安，然後可以學道。
萬庵直謂：不然，必欲學道，不當更顧其身。
妙喜曰：爾遮漢又顛邪！
子韶雖重妙喜之言，而終愛萬庵之語為當。
子韶問妙喜：方今住持何先？
妙喜曰：安著禪和子，不過錢谷而已。
時萬庵在座，以謂：不然，計常住所得，善能撙節浮費，用之有道，錢谷不勝數矣，何足為慮？然當今住持，惟得抱道衲子為先。假使住持有智謀，能儲十年之糧，座下無抱道衲子，先圣所謂坐消信施，仰愧龍天，何補住持？
子韶曰：首座所言極當。
妙喜回顧萬庵曰：一個個都似你。萬庵休去。
萬庵顏和尚曰：妙喜先師初住徑山，因夜參，持論諸方及曹洞宗旨不已。次日，音首座謂先師曰：夫出世利生，素非細事，必欲扶振宗教，當隨時以捄弊，不必取目前之快。和尚前日作禪和子持論諸方，猶不可妄，況今登寶華王座稱善知識耶？先師曰：夜來一時之說焉。首座曰：圣賢之學，本於天性，豈可率然？先師稽首謝之，首座猶說之不已。
萬庵曰：先師竄衡陽，賢侍者錄貶詞揭示僧堂前，衲子如失父母，涕泗愁嘆，居不遑處。音首座詣眾寮白之曰：人生禍患不可茍免，使妙喜平生如婦人女子，陸沈下板，緘默不言，故無今日之事。況先圣所應為者，不止於是，爾等何苦自傷？昔慈明、瑯瑘、谷泉、大愚結伴參汾陽，適當西北用兵，遂易衣混火隊中往。今徑山、衡陽相去不遠，道路絕間關，山川無險阻，要見妙喜，復何難乎？由是一眾寂然，翌日相繼而去。
萬庵曰：先師移梅陽，衲子間有竊議者，音首座曰：大凡評論於人，當於有過中求無過，詎可於無過中求有過？夫不察其心而疑其跡，誠何以慰叢林公論？且妙喜道德才器出於天性，立身行事惟義是從，其量度固過於人，今造物抑之，必有道矣，安得不知其為法門異時之福耶？聞者自此不復議論矣。
音首座謂萬庵曰：夫稱善知識，當洗濯其心，以至公至正接納四來。其間有抱道德仁義者，雖有讎隙，必須進之；其或奸邪險薄者，雖有私恩，必須遠之。使來者各知所守，一心同德，而叢林安矣。
又曰：凡住持者，孰不欲建立叢林？而鮮能克振者，以其忘道德，廢仁義，舍法度，任私情，而致然也。誠念法門凋喪，當正己以下人，選賢以佐佑，推奬宿德，疏遠小人，節儉修於身，德惠及於人，然後所用執侍之人，稍近老成者存之，便佞者疏之，貴無丑惡之謗，偏黨之亂也。如此，馬祖、百丈可侔，臨濟、德山可逮。
音首座曰：古之圣人，以無災為懼，乃曰：天豈棄不谷乎？范文子曰：惟圣人能內外無患。自非圣人外寧必內憂，古今賢達知其不能免，嘗謹其始為之自防。是故人生稍有憂勞，未必不為終身之福，蓋禍患謗辱，雖堯舜不可逃，況其他乎？
萬庵顏和尚曰：比見叢林絕無老成之士，所至三百五百，一人為主，多人為伴，據法王位，拈槌豎拂，互相欺誑，縱有談說，不涉典章，宜其無老成人也。夫出世利生，代佛揚化，非明心達本，行解相應，詎敢為之？譬如有人妄號帝王，自取誅滅，況復法王，如何妄竊？烏乎！去圣逾遠，水潦鶴之屬又復縱橫，使先圣化門日就淪溺，吾欲無言，可乎？屬庵居無事，條陳傷風敗教為害甚者一二，流布叢林，俾後生晚進知前輩兢兢業業，以荷負大法為心，如冰凌上行，劍刃上走。非茍名利也，知我罪我，吾無辭焉。
萬庵曰：古人上堂，先提大法綱要審問大眾，學者出來請益，遂形問答。今人杜撰四句落韻詩，喚作釣話。一人突出眾前，高吟古詩一聯，喚作罵陣。俗惡俗惡！可悲可痛！前輩念生死事大，對眾決疑。既以發明，未起生滅心也。
萬庵曰：夫名行尊宿至院，主人陞座，當謙恭敘謝，屈尊就卑，增重之語。下座同首座大眾請陞于座，庶聞法要。多見近時相尚舉古人公案，令對眾批判，喚作驗他，切莫萌此心。先圣為法忘情，同建法化，互相詶唱，令法久住，肯容心生滅，興此惡念耶？禮以謙為主，宜深思之。
萬庵曰：比見士大夫、監司、郡守入山有處，次日令侍者取覆長老，今日特為某官陞座，此一節猶宜三思。然古來方冊中雖載，皆是士大夫訪尋知識而來，住持人因參次，略提外護教門，光輝泉石之意。既是家人，說家兩三句淡話，令彼生敬。如郭公輔、楊次公訪白云，蘇東坡、黃太史見佛印，便是樣子也。豈是特地妄為取笑識者？
萬庵曰：古人入室，先令掛牌，各人為生死事大，踴躍來求決擇。多見近時，無問老病，盡令來納降欵。有麝自然香，安用公界驅之？因此妄生節目，賓主不安，
主法者當思之。
萬庵曰：少林初祖衣法雙傳，六世衣止不傳，取行解相應，世其家業，祖道愈光，子孫益繁。大監之後，石頭、馬祖皆嫡孫，應般若多羅懸讖，要假兒孫腳下行是也。二大士玄言妙語流布寰區，潛符密證者比比有之。師法既眾，學無專門，曹溪源流派別為五，方圓任器，水體是同，各擅佳聲，力行己任。等閑垂一言，出一令，網羅學者，叢林鼎沸，非茍然也。由是互相詶唱，顯微闡幽，或抑或揚，佐佑法化。語言無味，如煮木札羹，炊鐵釘飯，與後輩咬嚼，目為拈古。其頌始自汾陽，暨雪竇宏其音，顯其旨，汪洋乎不可涯。後之作者馳騁雪竇而為之，不顧道德之奚若，務以文彩煥爛相鮮為美，使後生晚進不克見古人渾淳大全之旨。烏乎！予游叢林，及見前輩，非古人語錄不看，非百丈號令不行，豈特好古？蓋今之人不足法也，望通人達士知我於言外可矣。
萬庵曰：比見衲子好執偏見，不通物情，輕信難回，愛人佞己，順之則美，逆之則疏，縱有一知半解，返被此等惡習所蔽，至白首而無成者多矣。
萬庵曰：叢林所至，邪說熾然，乃云：戒律不必持，定慧不必習，道德不必修，嗜慾不必去。又引維摩、圓覺為證，贊貪瞋癡、殺盜婬為梵行。烏乎！斯言豈特起叢林今日之害，真法門萬世之害也。且博地凡夫，貪瞋愛慾、人我無明，念念攀緣，如一鼎之沸，何由清冷？先圣必思大有於此者，遂設戒定慧三學以制之，庶可回也。今後生晚進，戒律不持，定慧不習，道德不修，專以博學強辯搖動流俗，牽之莫返，予固所謂斯言乃萬世之害也。惟正因行腳高士，當以生死一著辨明，持誠存信，不為此輩牽引，乃曰：此言不可信，猶鴆毒之糞，虵飲之水，聞見猶不可，況食之乎？其殺人無疑矣！識者自然遠之矣。
萬庵曰：草堂弟子，惟山堂有古人之風。住黃龍日，知事公干，必具威儀。詣方丈受曲折，然後備茶湯禮，始終不易。有智恩上座，為母修冥福，透下金二錢，兩日不尋。圣僧才侍者，因掃地而得之，掛拾遺牌，一眾方知。蓋主法者清凈，所以上行下效也。
萬庵節儉以小參普說當供，衲子間有竊議者，萬庵聞之，曰：朝饗膏粱，暮厭麤糲，人之常情。汝等既念生死事大，而相求於寂寞之濱，當思道業未辦，去圣時遙，詎可朝夕事貪饕耶？
萬庵天性仁厚，處躬廉約，尋常出示語句，辭簡而義精，博學強記，窮詰道理，不為茍止而妄隨。與人評論古今，若身履其間，聽者曉然如目睹。衲子嘗曰：終歲參學，不若一日聽師談論為得也。
萬庵謂辯首座曰：圓悟師翁有言：今時禪和子，少節義，勿廉恥，士大夫多薄之。爾異時儻不免做遮般蟲豸，常常在繩墨上行，勿趨勢利，佞人顏色，生死禍患，一切任之，即是不出魔界而入佛界也。
辯首座出世住廬山棲賢，常攜一筇，穿雙屨，過九江。東林混融老見之，呵曰：
師者，人之模范也，舉止如此，得不自輕，主禮甚滅裂。
辯笑曰：人生以適意為樂，吾何咎焉？援毫書偈而去。偈曰：
勿謂棲賢窮，身窮道不窮，
草鞋獰似虎，拄杖活如龍，
渴飲曹溪水，饑吞栗棘蓬，
銅頭鐵額漢，盡在我山中。
混融覽之有愧。
辯公謂混融曰：像龍不足致雨，畫餅安可充饑？衲子內無實德，外恃華巧，猶如敗漏之船盛涂丹雘，使偶人駕之，安於陸地，則信然可觀矣，一旦涉江湖，犯風濤，得不危乎？
辯公曰：所謂長老者，代佛揚化，要在潔己臨眾，行事當盡其誠，豈可擇利害，自分其心？在我為之，固當如是，若其成與不成，雖先圣不能必，吾何茍乎？
辯公曰：佛智住西禪，衲子務要整齊。惟水庵賦性沖澹，奉身至薄，昂昂然在稠人中，曾不屑慮。佛智因見之呵曰：奈何苴如此！水庵對曰：某非不好受用，直以貧無可為之具。若使有錢，亦欲做一兩件皮毛，同入社火。既貧固無，如之何？佛智笑之，意其不可強，遂休去。
