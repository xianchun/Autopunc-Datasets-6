廣辨八喻，謂逆喻、現喻等廣釋燈譬圣道義師子吼言：世尊！如佛所說至以是二因，應無縛解。
僧亮曰：第三門，辯縛解也。若如上說因果之觀，必從縛得脫也。
僧宗曰：此下復有四段，探其義，并從中道而來也。前中道論義，初以五句執有，後以七句執無。佛釋云：不可一向定有，不可一向定無。今此下猶欲成其前執也。以縛解修道，二問成前有執，轉障勸修，成前無執也。所以知縛解成其有執，謂若因中有佛性，為惑所纏，故稱為縛；從因至果得脫，故稱為解。若因時無性，後方有因，本無故，則無有縛，果時自起，生在累外，復無所解也。以此二因者，正因即神明，緣因即萬善。此自是有為居在於縛，乃至金剛亦未免於惑，是則金剛為累，生在於前，佛心無累，起在於後，豈有從縛至解耶？
寶亮曰：大文第三、明縛解之相也。若於向者，觀因觀果，信心得立，承此修道者，則名為解；若於此因果六行之中，信心不立，則名為縛。今將明此理，故先作難，若如佛所說，應無縛解。何以然耶？我先言正因中有佛，故須緣了出，而佛言正因之內，都無有果。然則有縛之時，舉體無縛，及其解時，亦未曾有縛，云何而言從縛得解？下引事如五陰遷流，念念生滅，法相如此，誰縛誰解？就此文中，凡有五段：第一、明行人於三世中陰陰相傳；第二、出起縛之體相；第三、辯解體之方法；第四、明縛解不相離；第五、論子果縛異。
智秀曰：上明中道，雖復理相顯然，但學者根殊，曉則成解，迷則致縛。為獎學者，使順縛而就解。此下第三，次辯縛解明義，凡有五翻：第一、約不異段；第二、明業盡果謝，理不可移；第三、訖燈生闇滅，明果謝之後後，果必來續也；第四、蠟印譬，明陰所以續由，果因之理必相開故也；第五、炎，明中陰果報相從也。
是五陰者，念念生滅，如其生滅，誰縛誰解？
僧亮曰：若因中佛性，為結所縛者，結滅則解，名義可尋也。今五陰生滅，前垢後凈，一滅一生，初不相及，誰縛誰解也。
世尊！因此五陰，生後五陰至眾生亦爾，云何縛解。
僧亮曰：為外人作通也。若不至則無縛者，亦應無生也。
僧宗曰：物情多疑此理，是故致問。若中道義圓，則生解亦圓，以承此見性。若乖之一毫，則永遠正路。此五陰者，引陰證不相及義為譬，以成其執也。言此陰自滅，不至彼陰，二陰同縛，尚不相至，豈況佛性而從縛得解？若有縛解，當知因中已有性也。
善男子！諦聽！諦聽至如燈生闇滅，燈滅闇生。
僧亮曰：答意，是相續假名眾生有結，以中陰續死陰，以生陰續中陰，眾苦名之為縛，不在因中有果也。
僧宗曰：就二陰釋相傳之義，其難欲使己有性在於身中，從惑得解也。今明不假己有一性。夫因果本自相召，有因則有因，有果則有果，不得言都無。在因為縛，從因至果為解。若論實法，則前不至後，相續為論，則本縛今解。
善男子！如蠟印印泥至如印印泥，印壞文成。
僧亮曰：印譬前陰，文譬後陰也。
僧宗曰：重為二陰作譬也。以火融蠟滅，而泥文自生，此時而現，不得言蠟文變為泥文。文非泥出者，非泥離蠟自然而出也。不余處來者，由蠟而來也，以況現陰中陰義也。以行業之火故，令現陰滅，中陰陰生，亦不得言中陰離現而生，亦不得言余處生，由現陰為因也。
寶亮曰：蠟喻死時行人，印喻死時五陰，泥喻中陰行人，泥上之文喻中陰五陰。不變在泥者，死時之陰，與行人亦不變作中陰中人也。文非泥出者，中陰五陰不直從人生也。不余處來者，復不別從余處得中陰中五陰也。以印因緣而生文者，因死時之陰，得中陰陰也。現在陰滅，中陰陰生者，合向者印滅，文成句也。是現在陰，終不變為中陰五陰者，合向蠟印不變在泥句也。中陰五陰亦非自生者，合向文非泥出句也。不從余來者，合向不余處來句也。因現陰下，合向以印因緣而生是文也。
名雖無差，而時節各異至如印印泥，印壞文成。
僧宗曰：非肉眼見者，其色細妙，天眼乃見耳。三種食者，思食即過去業也。此中有冷、煖、觸成身，意地四心及五識，諸心相連，無段食也。中陰二種，善與惡者，向明以前陰為蠟，中陰為泥，今復明從中陰向受生處也。
寶亮曰：中陰報妙，唯天眼識所睹，亦無段食而自資故，隨其用業善惡之所感，心用之麤細，後父母和會，各隨業覓生，以成己身，起三煩惱，交會纏著。中陰陰壞，後陰續起，如印壞之文成。
生時諸根有具、不具至以是義故，名五陰生。
僧亮曰：雖無差時節各異者，時雖是一，而一生一滅，用不同也。
寶亮曰：第二、出縛體也。隨業成早晚，生三毒因緣，業結亂起，系縛於生死也。
是人若得親近於佛至以是義故，名五陰滅。
僧亮曰：斷煩惱業，受生死，名解脫耳。
寶亮曰：第三、出解體也。系縛輪轉，自非深觀境界，無以除生死苦也。
師子吼言：空中無刺，云何言拔？陰無系者，云何系縛？
僧亮曰：上云陰不斷名縛，而未說系主，故設難也。
寶亮曰：第四、正明縛解不離眾生，離縛解之外，無別有眾生。但因成假名，離因無果。若以惑成人，名人為縛；以解成人，名人為解。將明此理，故難云：空本無刺可拔，陰亦無縛可解。
佛言：善男子！以煩惱鎖至無煩惱故，名為解脫。
僧亮曰：生生不斷，由煩惱系也。
寶亮曰：五陰法外，更無別人束五陰作人也。若五陰有縛，名人為縛；若五陰解，名人為解。如柱持屋，無別屋外有柱也。
善男子！如卷合掌、系縛等三至無煩惱故，名為解脫。
僧亮曰：指合成卷，而指散卷滅。合散成滅，不異於指。煩惱亦爾也。
善男子！如說名色系縛眾生至亦名眾生系縛名色。
僧亮曰：陰長結短，容有相縛，而名色眾生，無長無短，更以為譬也。
寶亮曰：因成假名，更無別法起，其旨始顯也。
師子吼言：世尊！如眼不自見至是故我言眾生解脫。
僧亮曰：二手合時，更無異法。而來合者，合一是果，手二是因，而離手無合也。名色眾生亦爾。
寶亮曰：若名色異眾生者，可得言縛。今名色與縛一體，如眼不自見，云何名色系縛名色耶？佛答：以二手共合，更無別合法。即手為合故，即名色為縛也。
師子吼言：世尊！若有名色至未離名色，亦應系縛。
僧亮曰：名色、眾生，二無長短，致此難也。
寶亮曰：第五、明子果縛異。
善男子！解脫二種至油若盡者，滅則無疑。
僧亮曰：名色三種，謂是因是果，非因非果，煩惱與習互為因果。以煩惱陰是果，佛性眾生亦是名色，非因果也。
寶亮曰：羅漢已斷子縛盡，雖有名色，非生死因，但果報數盡，非治道所除也。
善男子！所言油者，喻諸煩惱至若得斷者，則入涅盤。
僧亮曰：有惑者，則處處受生，故名眾生。惑盡不生，不名眾生，名入涅盤。
寶亮曰：燈譬果縛，油譬子縛也。
師子吼言：世尊！燈之與油至云何如來喻之於燈。
僧亮曰：以明譬眾生，後以眾生譬燈，即以明為燈，油是生因。今煩惱是眾生成因，竟以何為譬耳？
寶亮曰：師子吼還更執明燈之與油，二物各異，若言眾生即縛者，此非譬也。
佛言：善男子！喻有八種至七、先後喻；八、遍喻。
僧亮曰：欲明譬有多種，此少分譬也。此下廣辨逆與不逆諸譬也。
寶亮曰：引八喻，明譬法不全取，前所喻者，蓋少分耳。
云何順喻？如經中說至更無別車。眾生亦爾。
僧亮曰：舉八種之意，意在少分也。
善男子！若欲得合彼燈喻者至不為諸有之所污染。
僧亮曰：炎譬金剛，習盡則滅也。
師子吼言：世尊！眾生五陰至誰有受教修集道者。
僧亮曰：第四、修道門，從縛得解，功由眾行道之義也。說修道，以積習為義也。有為無主，亦無系住，何有修道？
僧宗曰：大段之第四，明修道也。成前執有之難也。若因中有性，為惑所纏，從因至果，除惑說修。既有除惑之功，則修道義立。若因中無性，則唯是生滅，念念無常，當體自滅，誰有修道至涅盤耶？就修道中，可有八段：第一、明相續修道有益；第二、明修之方法也；第三、明道平等；第四、寄處所以明道；第五、寄人明道；第六、遣著就無相境界；第七、更舉無十相，勸修其因；第八、重舉極果，令修十相之因。心不斷者，言雖念念滅，要相續縛解不斷也。
寶亮曰：就辯修道之中開為十段：第一、明眾生神識雖念念滅，得有修道之義；第二、明修道得法、不得法，若忘懷得理，即出生死；第三、明道性平等；第四、明處道；第五、明時道；第六、明人道；第七、遣執明道；第八、出能修道人；第九、辨定慧相資；第十、廣因果結句也。
佛言：善男子！一切眾生至勤精進心、信心、定心。
僧亮曰：三慧是道，始從聞思也。念是聞慧，慧是思慧，發心是修慧，是六次第也。
如是等法，雖念念生滅至相續不斷，故名修道。
僧亮曰：說有修集道者，以相續為集也。
師子吼言：世尊！如是等法至亦相似相續，云何修集。
僧亮曰：張兩關難也。稱上六心，言皆念念生滅，不能除結也。第二關云：若相似者，下則常下，亦無修力也。
寶亮曰：問有兩意：一意，若念念滅者，體不自固，則無增長；二意，若從下生中，從中上，則非相似相續。
佛言：善男子！如燈雖念念滅至亦能增長樹林草木。
僧亮曰：答初關難也。
寶亮曰：先遣初意也。明一神解雖念念生滅，要冥相資，故得有用也。
善男子！汝言念念滅至則能破壞一切煩惱。
僧亮曰：答第二關難也。
寶亮曰：次遣第二意，明心是知解之性。雖改代不常，要相續不斷，理數自增進也。
師子吼言：世尊！如佛所說至云何而得不作惡業。
僧亮曰：舉佛昔說修道相似、不相似，譬為證也。
寶亮曰：將欲重諮，先領佛昔所說。佛言：心不斷故，得念念增長。若爾，須陀洹人亦應無漏。無漏相次，云何舍無漏而生惡國耶？然須陀洹人得見諦無漏，無三漏業，乃是三住菩薩之位，何應受邊地報耶？是故一家撿理，義不應爾。如凡夫中小有福力，尚不生邊地，況須陀洹人當受此報乎？今言生惡國者，舍見諦無漏清凈五陰，起思惟門煩惱，故言生惡國也。
佛言：善男子！須陀洹者至以道力故，不作惡業。
僧亮曰：見結不起，故不失須陀洹名也。
善男子！譬如香山有師子王至以道力故，不作諸惡。
僧亮曰：香山譬得初果時五陰，師子王譬初果無漏，鳥獸見諦惑也，山譬惡國陰也。
善男子！譬如有人服食甘露至須陀洹陰亦復如是。
僧亮曰：廣舉諸證不失。
師子吼菩薩白佛言：世尊至云何修定？云何修慧。
僧亮曰：此下明修義也。
寶亮曰：第二段，明修道得法、不得法也。但自為不兼於物，名不得法。此下有三翻明義也。
佛言：善男子！若有人至修戒、定、慧，是名聲聞。
僧亮曰：第一翻，直雙說相對，明得法也。
善男子！云何復名修集於戒至是則名為修集智慧。
僧亮曰：第二重，就能破大惡，以明得法也。
善男子！修集戒者，為身寂靜至為得常樂我凈法故。
僧亮曰：廣釋修戒定慧相也。
寶亮曰：第三、明要心大果名得法也。
師子吼言：世尊！如佛所說至是故涅盤無因無果。
僧亮曰：難意，承上戒、定次第相生，而得稱常，其義未顯，故問也。若由智得滅，滅是本無今有，有即是生，生即是滅。直以不更生更滅名常者，生亦如是，即生即滅，不更生更滅亦應常也。
寶亮曰：是生雖復當體，不辯住滅，名之為常，要有始終不，故非涅盤也。
師子吼言：世尊！眾生為悉至亦不應說佛性如空。
僧亮曰：因有三種，正因、緣因則別，境界因則共也。何者？三達智，一法不知，則非佛三世因緣也。各各有則無常者，謂彼佛所知，此佛不知，不知故惑不盡，佛應無常也。
寶亮曰：第三段，明道性平等也。將欲廣明此理，故先作問也。
佛言：善男子！眾生佛性至眾生佛性亦復如是。
僧亮曰：總答三因，明皆共有平等也。
寶亮曰：在果之日，有六道差別，成佛之後，如是無異也。
師子吼言：如佛所說至而是佛性常一無變。
僧亮曰：廣舉眾譬以釋同修而無礙也。