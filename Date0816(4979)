乾剛坤柔，比樂，師憂。臨、觀之義，或與或求。屯見而不失其居，蒙雜而著。震起也，艮止也。損、益，盛衰之始也。大畜時也，無妄災也。萃聚，而升不來也。謙輕，而豫怠也。噬嗑食也，賁無色也。兌見，而巽伏也。隨無故也，蠱則飭也。剝爛也，復反也。晉晝也，明夷誅也。井通，而困相遇也。咸速也，恒久也。渙離也，節止也。解緩也，蹇難也。睽外也，家人內也。否、泰，反其類也。大壯則止，遯則退也。大有眾也，同人親也。革去故也，鼎取新也。小過過也，中孚信也。豐多故也，親寡旅也。離上，而坎下也。小畜寡也，履不處也。需不進也，訟不親也。大過顛也，姤遇也，柔遇剛也。漸女歸待男行也，頤養正也，既濟定也。歸妹女之終也，未濟男之窮也。夬決也，剛決柔也。君子道長，小人道憂也。