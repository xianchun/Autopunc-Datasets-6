毛詩序：羔裘，刺朝也。言古之君子，以風其朝焉。
國風鄭羔裘羔裘如濡，洵直且侯。彼其之子，舍命不渝。羔裘豹飾，孔武有力。彼其之子，邦之司直。羔裘晏兮，三英粲兮。彼其之子，邦之彥兮。羔裘，三章，章四句。
毛詩序：羔裘，刺時也。晉人刺其在位，不恤其民也。
國風唐羔裘羔裘豹袪，自我人居居。豈無他人？維子之故。羔裘豹褎，自我人究究。豈無他人？維子之好。羔裘，二章，章四句。
毛詩序：羔裘，大夫以道去其君也。國小而迫，君不用道，好絜其衣服，逍遙遊燕，而不能自強於政治。故作是詩也。
國風檜羔裘羔裘逍遙，狐裘以朝。豈不爾思，勞心忉忉。羔裘翱翔，狐裘在堂。豈不爾思，我心憂傷。羔裘如膏，日出有曜。豈不爾思，中心是悼。羔裘，三章，章四句。
