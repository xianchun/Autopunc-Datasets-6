石谿、偃谿愛人物，崇風教，賢於端嘉諸老。暮年靈徑於余尤親密，評商述作，一語無諱。嘗道：枯崖、仲簡于二老，厥後俱掌記徑山，簡富於文，惜早世；而枯崖清苦憤發，正宗有聞。
余居喝石喦，夾路玉簪花一開，秋風騷然。或笑曰：禪和子才見此花，則憂御寒，無計東馳西騖。獨枯崖坐破囱怡然，每攜被喦上同宿，月涼登閣，雪霽看山，相與胸中耿耿。余出錦谿報慈，歸延平含清數年。稍睽間，聞枯崖集古成錄，偃谿喜其所取機緣，皆有控人入處。後村謂：何時煮茗為重論？竹谿謂：它時共入僧寶傳。
枯崖南歸，攜錄相訪，適余遷光孝，率爾過目而別。今枯崖瑞世泉南興福，而起藏主為之刊梓欲叙，夫參方正眼，為人峻機，逸致高標，激貪立懦，備見乎此。因思石谿閑居太白，欲刻仲宣孚、非庵光、艮喦沂、勝叟定諸人舊作，及捧黃住山，酬應不韻亦不果。枯崖當搜抉其遺，繼繼匯集，俾五燈之後，復見一燈光明燭天下，豈漫錄云乎哉？枯崖，名悟，福之福清人。
昔偃溪佛智禪師住靈隱，予客臨安，相與往來，神交道契非一日，知枯崖之名久矣，未曾眉毛廝結。偶寓于泉，因過興福寺，一見，元是屋人，恬淡寡言，真脫偃溪印子來。頃聞枯崖癸亥歲歸徑山蒙堂，裒集平昔所聞見宗宿入道機緣、示眾法語，及殘編短碣，名字未上于燈者，隨所筆，名曰漫錄。其志有在，呈似偃溪，被叱撆下無事合。是歲夏五，忽謂曰：將謂所述者，効紀談雜錄，資談柄耳。今閱之則異是，所收機語，皆有控人入處，已用筆點下，余則剗卻，且囑宜珍藏之。
予雖欲見是錄，而未暇扣。忽得起座元攜元藁過我，欲為鋟梓，請信庵一轉語，予詳復數四，雖枯崖得之所聞所見，然編集成傳，或贊或拈，或著語，或紀實，一一自胸襟流出，豈是依本葫蘆？則知枯崖和尚所集者，皆發蘊櫝之美玉，而非鼠璞；佛智禪師所點者，皆選走盤之遺珠，而非魚目。予更贅語，恐反生玉之瑕，而為珠之纇矣。起兄請之力，不獲已，再垂一足，助彼畫蛇。噫！漫錄一出，何異揚雄之草玄取譏於人？雖然，後世必有子云者出。
