如是我聞：
一時，佛住崩伽闍崩伽耆林中。
爾時，世尊為諸比丘說戒相應法，贊嘆制戒法。
爾時，尊者迦葉氏於崩伽聚落住，聞世尊說戒相應法，贊嘆是戒，極心不忍不喜，言：此沙門極贊嘆是戒，極制是戒。
爾時，世尊於崩伽聚落隨所樂住已，向舍國去，次第游行，至舍國只樹給孤獨園。
時，尊者迦葉氏，世尊去後不久，心卽生悔：我今失利，得大不利，於世尊所說戒相應法，贊嘆制戒時，於世尊所，心不忍不喜，心不歡喜，而作是言：沙門極制是戒，極贊嘆是戒。
時，尊者迦葉氏夜過晨朝，著衣持鉢，入崩伽聚落乞食。食已，還精舍，付囑臥具，自持衣鉢，向舍城次第游行，至舍國，擧
衣鉢，洗足已，詣世尊，稽首禮足，白佛言：悔過！世尊！悔過！善逝！我愚我癡，不善不辨。我聞世尊為諸比丘說戒相應法，贊嘆制戒時，於世尊所，不忍不喜，心不欣樂，而作是言：是沙門極制是戒，贊嘆是戒。
佛告迦葉氏：汝何時於我所，心不忍不喜，不生欣樂，而作是言：此沙門極制是戒，贊嘆是戒。？
迦葉氏白佛言：時，世尊於崩伽闍聚落崩伽耆林中，為諸比丘說戒相應法，贊嘆是戒。我爾時於世尊所，心得不忍、不歡喜，心不欣樂，而作是言：是沙門極制是戒，贊嘆是戒。世尊！我今日自知罪悔，自見罪悔，唯愿世尊受我悔過，哀愍故！
佛告迦葉氏：汝自知悔、愚癡、不善不*辨，聞我為諸比丘說戒相應法，贊嘆制戒，而於我所，不忍不喜，心不欣樂，而作是言：是沙門極制是戒，極嘆是戒。汝今迦葉自知悔、自見悔已，於未來世，律儀戒生，我今受汝，哀愍故。迦葉氏！如是悔者，善法增長，終不退減。所以者何？若有自知罪、自見罪而悔過者，於未來世，律儀戒生，善法增長，不退減故。
正使迦葉為上座者，不欲學戒、不重於戒、不嘆制戒，如是比丘我不贊嘆。所以者何？若大師所贊嘆者，余人則復與相習近，恭敬親重；若余人與相習近親重者，則與同見，同彼所作；同彼所作者，長夜當得不饒益苦。是故我於彼長老初不贊嘆，以其初始不樂學戒故。如長老，中年、少年亦如是。
若是上座長老初始重於戒學，贊嘆制戒，如是長老我所贊嘆，以其初始樂學戒故。大師所贊嘆者，余人亦當與相習近親重，同其所見；同其所見故，於未來世，彼當長夜以義饒益。是故於彼長老比丘常當贊嘆，以初始樂學戒故。中年、少年亦復如是。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：若諸上座長老比丘初始不樂學戒、不重於戒，見余比丘初樂學戒、重於戒、贊嘆制戒者，彼亦不隨時贊嘆，我於此等比丘所亦不贊嘆，以其初始不樂學戒故。所以者何？若大師贊嘆彼者，余人當復習近親重，同其所見；以同其所見故，長夜當受不饒益苦。是故我於彼長老。中年、少年亦復如是，樂學戒者，如前說。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有三學。何等為三？謂增上戒學、增上意學、增上慧學。何等為增上戒學？若比丘住於戒波羅提木叉，具足威儀行處，見微細罪則生怖畏，受持學戒，是名增上戒學。何等為增上意學？若比丘離諸惡不善法，有覺有觀，離生喜樂，初禪具足住，乃至第四禪具足住，是名增上意學。何等為增上慧學？若比丘此苦圣諦如實知，此苦集圣諦、此苦滅圣諦、此苦滅道跡圣諦如實知，是名增上慧學。
佛說此經已，諸比丘聞佛所說，歡喜奉行！
三學余經，如前念處說。
如禪，如是無量、無色。如四圣諦，如是四念處、四正斷、四如意足、五根、五力、七覺分、八圣道、四道、四法句、止觀修習，亦如是說。
如是我聞：
一時，佛住毘舍離國獼猴池側重閣講堂。
時，有善調象師離車，名曰難陀，來詣佛所，稽首佛足，退坐一面。
爾時，世尊告離車難陀言：若圣弟子成就四不壞凈者，欲求壽命，卽
得壽命；求好色、力、樂、辯、自在卽得。何等為四？謂佛不壞凈成就，法、僧不壞凈，圣戒成就。我見是圣弟子於此命終，生於天上，於天上得十種法。何等為十？得天壽、天色、天名稱、天樂、天自在，天色、聲、香、味、觸。若圣弟子於天上命終，來生人中者，我見彼十事具足。何等為十？人間壽命、人好色、名稱、樂、自在、色、聲、香、味、觸。我說彼多聞圣弟子不由他信、不由他欲、不從他聞、不取他意、不因他思，我說彼有如實正慧知見。
爾時，難陀有從者，白難陀言：浴時已到，今可去矣！
難陀答言：我今不須人間澡浴，我今於此勝妙法以自沐浴，所謂於世尊所得清凈信樂。
爾時，離車調象師難陀聞佛所說，歡喜隨喜，從座起，作禮而去。
如是我聞：
一時，佛住毘舍離國獼猴池側重閣講堂。
爾時，世尊告諸比丘：若圣弟子成就四不壞凈者，不於人中貧活而活，不寒乞，自然富足。何等為四？謂於佛不壞凈成就，法、僧、圣戒不壞凈成就。是故，比丘！當如是學：我當成就於佛不壞凈，法、僧不壞凈，圣戒成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：轉輪王七寶具足，成就人中四種神力，王四天下，身壞命終，生於天上。雖復轉輪圣王七寶具足，成就人間神力，王四天下，身壞命終，得生天上，然猶未斷地獄、畜生、餓鬼惡趣之苦。所以者何？以轉輪王不得於佛不壞凈，法、僧不壞凈，圣戒不成就故。
多聞圣弟子持糞掃衣，家家乞食，草蓐臥具；而彼多聞圣弟子解脫地獄、畜生、餓鬼惡趣之苦。所以者何？以彼多聞圣弟子於佛不壞凈，法、僧不壞凈，圣戒成就。是故，諸比丘！當作是學：於佛不壞凈，法、僧不壞凈，圣戒成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：汝等當起哀愍心、慈悲心。若有人於汝等所說樂聞樂受者，汝當為說四不壞凈，令入令住。何等為四？於佛不壞凈、於法不壞凈、於僧不壞凈、於圣戒成就。所以者何？若四大──地、水、火、風有變易增損，此四不壞凈未嘗增損變異。彼無增損變異者，謂多聞圣弟子於佛不壞凈成就，若墮地獄、畜生、餓鬼者，無有是處！是故，諸比丘！當作是學：我當成就於佛不壞凈，法、僧不壞凈，圣戒成就，亦當建立余人，令成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：若信人者，生五種過患，彼人或時犯戒違律，為眾所棄。恭敬其人者，當作是念：此是我師，我所敬重，眾僧棄薄，我今何緣入彼塔寺？不入塔寺已，不敬眾僧；不敬僧已，不得聞法；不聞法已，退失善法，不得久住於正法中，是名信敬人生初過患。
復次，敬信人者，所敬之人犯戒違律，眾僧為作不見擧。敬信彼人者，當作是念：此是我師，我所敬重，而今眾僧作不見擧，我今何緣復入塔寺？不入塔寺已，不敬眾僧；不敬眾僧已，不得聞法；不聞法已，退失善法，不得久住於正法中，是名敬信人故生第二過患。
復次，彼人若持衣鉢，余方游行。敬彼人者，而作是念：我所敬人著衣持鉢，人間游行，我今何緣入彼塔寺？不入塔寺已，不得恭敬眾僧；不敬眾僧已，不得聞法；不聞法已，退失善法，不得久住於正法中，是名敬信人故生第三過患。
復次，彼所信敬人舍戒還俗。敬信彼人者，而作是念：彼是我師，我所敬重，舍戒還俗，我今不應入彼塔寺。不入寺已，不敬眾僧；不敬僧已，不得聞法；不聞法已，退失善法，不得久住於正法中，是名敬信人故生第四過患。
復次，彼所信敬人身壞命終。敬信彼人者，而作是念：彼是我師，我所敬重，今已命終，我今何緣入彼塔寺？不入寺故，不得敬僧；不敬僧已，不得聞法；不聞法故，退失善法，不得久住於正法中，是名敬信人故生第五過患。
是故，諸比丘！當如是學：我當成就於佛不壞凈，於法、僧不壞凈，圣戒成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有四種食，長養眾生，四大增長攝受。何等為四？謂摶食、觸食、意思食、識食。如是，福德潤澤，為安樂食。何等為四？謂於佛不壞凈，於法、僧不壞凈，圣戒成就。是故，諸比丘！當作是學：我當成就於佛不壞凈，於法、僧不壞凈，圣戒成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘，如上說，差別者：於佛不壞凈成就者，為聞法、眾僧所念、圣戒成就。
佛說此經已，諸比丘聞佛所說，歡喜奉行！
次經亦如上說，差別者：若於佛不壞凈成就者，法、僧慳垢纏眾生離慳垢心，在家而住解脫，心施，常行樂施，常樂於舍，行平等施，圣戒成就。
佛說此經已，諸比丘聞佛所說，歡喜奉行！
次經亦如上說，差別者：如是圣弟子四種福德潤澤，善法潤澤，攝受稱量功德，不可稱量爾所果福、爾所果、爾所福果集，然彼得眾多福利，是大功德聚數。譬如五河合流，謂河、耶菩那、薩羅由、伊羅跋提、摩醯，於彼諸水無能度量百瓶、千瓶、百千萬瓶者，然彼水多，是大水聚數。如是圣弟子成就四功德潤澤者，無能度量其福多少，然彼多福，是大功德聚數。是故，諸比丘！當作是學：我當成就於佛不壞凈，於法、僧不壞凈，圣戒成就。
說偈言：
眾吉之巨海，自凈能凈彼，
汪洋而平流，實諸百川長。
一切諸江河，群生之所依，
悉歸於大海；此身亦復然，
施戒修功德，百福流所歸。
如是我聞：
一時，佛住舍國只樹給孤獨園。
爾時，世尊告諸比丘：婆羅門者，說虛偽道，愚癡惡邪，不正趣向，非智等覺向於涅盤。彼作如是化諸弟子：於十五日，以胡麻屑、庵羅摩羅屑沐浴身體，著新劫貝，頭垂長縷，牛屎涂地而臥於上，言：善男子！晨朝早起，脫衣擧著一處，其形體，向東方馳走，正使道路逢兇象、惡馬、狂牛、猘狗、棘刺、叢林、坑澗、深水，直前莫避，遇害死者，必生梵天。是名外道愚癡邪見，非智等覺向於涅盤。我為弟子說平正路，非愚癡，向智慧等覺，向於涅盤，謂八圣道──正見乃至正定。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告尊者舍利弗：所謂流者，何等為流？
舍利弗白佛言：世尊所說流者，謂八圣道。
復問舍利弗：謂入流分，何等為入流分？
舍利弗白佛言：世尊！有四種入流分。何等為四？謂親近善男子、聽正法、內正思惟、法次法向。
復問舍利弗：入流者成就幾法？
舍利弗白佛言：有四分成就入流者。何等為四？謂於佛不壞凈、於法不壞凈、於僧不壞凈、圣戒成就。
佛告舍利弗：如汝所說，流者，謂八圣道。入流分者有四種，謂親近善男子、聽正法、內正思惟、法次法向。入流者成就四法，謂於佛不壞凈、於法不壞凈、於僧不壞凈、圣戒成就。
佛說此經已，尊者舍利弗聞佛所說，歡喜奉行！
如是我聞：
一時，佛住舍國只樹給孤獨園。
爾時，尊者舍利弗詣尊者阿難所，問訊慰勞已，退住一面。尊者舍利弗語尊者阿難：欲有所問，寧有閑暇為記說不？
尊者阿難語舍利弗：隨意所問，知者當答。
舍利弗問尊者阿難：為斷幾法，如來、應、等正覺所知所見，記說彼人得須陀洹，不墮惡趣法，決定向正覺，七有天人往生，究竟苦邊？
尊者阿難語尊者舍利弗：斷四法、成就四法，如來、應、等正覺記說彼人得須陀洹，不墮惡趣法，決定向三菩提，七有天人往生，究竟苦邊。何等為四？謂圣弟子於佛不信住，則已斷已知，成就於佛不壞凈；於法、僧不信惡戒，彼則已斷已知，成就法、僧不壞凈及圣戒成就。如是四法斷、四法成就，如來、應、等正覺所知所見，記說彼人得須陀洹，不墮惡趣法，決定正向三菩提，七有天人往生，究竟苦邊。
尊者阿難語尊者舍利弗：如是！如是！四法斷、四法成就，如來、應、等正覺所知所見，記說彼人得須陀洹，決定正向三菩提，七有天人往生，究竟苦邊。
時，二正士共論議已，展轉隨喜，從座起去。
如是我聞：
一時，佛住舍國只樹給孤獨園。
爾時，世尊告諸比丘：若比丘於五恐怖怨對休息，三事決定，不生疑惑，如實知見賢圣正道，彼圣弟子能自記說：地獄、畜生、餓鬼惡趣已盡，得須陀洹，不墮惡趣法，決定正向三菩提，七有天人往生，究竟苦邊。
何等為五恐怖怨對休息？若殺生因緣罪怨對恐怖生；若離殺生者，彼殺生罪怨對因緣生恐怖休息。若偷盜、邪婬、妄語、飲酒罪怨對因緣生恐怖；彼若離偷盜、邪婬、妄語、飲酒罪怨對者，因緣恐怖休息，是名罪怨對因緣生五恐怖休息。
何等為三事決定，不生疑惑？謂於佛決定離於疑惑，於法、僧決定離疑惑，是名三法決定離疑惑。
何等名為圣道如實知見？謂此苦圣諦如實知，此苦集圣諦、此苦滅圣諦、此苦滅道跡圣諦如實知，是名圣道如實知見。
若於此五恐怖罪怨對休息、於三法決定離疑惑、於圣道如實知見，是圣弟子能自記說：我地獄盡，畜生、餓鬼惡趣盡，得須陀洹，不墮惡趣法，決定正趣三菩提，七有天人往生，究竟苦邊。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘，如上說，差別者：何等為圣道如實知見？謂八圣道──正見乃至正定。
次經亦如是說，差別者：何等為圣道如實知見？謂十二支緣起如實知見。如所說：是事有故是事有，是事起故是事起。如緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、病、死、憂、悲、苦惱，是名圣弟子如實知見。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有四種諸天天道，未凈眾生令凈，已凈者重令凈。何等為四？謂圣弟子於佛不壞凈，於法、僧不壞凈，圣戒成就，是名四種諸天天道，未凈眾生令凈，已凈者重令凈。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有四種諸天天道。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。於此如來事生隨喜心；隨喜已，心歡悅；心歡悅已，身猗息；身*猗息已，覺受樂；覺受樂已，三昧定；三昧定已，圣弟子作如是學：何等為諸天天道？復作是念：我聞無恚為上諸天天道。作是念：我從今日，於世間若怖若安，不起瞋恚，我但當自受純一滿凈諸天天道。是名第一諸天天道，未凈眾生令凈，已凈者重令凈。
復次，比丘！圣弟子念於法事，謂如來說正法、律，現法離諸熾然，不待時節，通達涅盤，卽
身觀察，緣自覺知。如是知法事已，心生隨喜；隨喜已，身猗息；身猗息已，覺受樂；覺受樂已，三昧定；三昧定已，圣弟子作如是學：何等為諸天天道？復作是念：我聞無恚為上諸天天道，我從今日，於此世間若怖若安，不起瞋恚，我當受持純一滿凈諸天天道。是名第二諸天天道。
復次，比丘！若於僧事起於正念，謂世尊弟子僧正直等向，所應恭敬、尊重、供養，無上福田。彼如是於諸僧事正憶念已，心生隨喜；心隨喜已，得歡悅；歡悅已，身猗息；身猗息已，覺受樂；覺受樂已，三昧定；三昧定已，彼圣弟子作如是學：何等為諸天天道？復作是念：我聞諸天無恚為上諸天天道，我從今日，於諸世間若怖若安，不起瞋恚，我但當受持純一滿凈諸天天道。是名第三諸天天道。
復次，比丘！謂圣弟子自念所有戒事，隨憶念言：我於此不缺戒、不污戒、不雜戒、明智所嘆戒、智者不厭戒。於如是等戒事正憶念已，心生隨喜；隨喜已，歡悅；歡悅已，身猗息；身猗息已，覺受樂；覺受樂已，三昧定；三昧定已，圣弟子作是念：何等為諸天天道？復作是念：我聞諸天無恚為上諸天天道，我從今日，於諸世間若怖若安，不起瞋恚，我當受持純一滿凈諸天天道。是名第四諸天天道，未凈眾生令凈，已凈者重令凈。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有四種諸天天道，未凈眾生令凈，已凈者增其凈。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。彼如是念如來事已，則斷惡貪，及斷心惡不善過。念如來故，心生隨喜；心隨喜已，則歡悅；歡悅已，身猗息；身猗息已，覺受樂；覺受樂已，三昧定；三昧定已，圣弟子作如是學：何等為諸天天道？復作是念：我聞無恚為上諸天天道，我從今日，於諸世間若怖若安，不起瞋恚，但當受持純一滿凈諸天天道。如是法、僧、圣戒成就亦如是說。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：有四種諸天天道，未凈眾生令凈，已凈者增其凈。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。彼圣弟子念如來事已，心不貪欲纏、瞋恚、愚癡纏，其心正直。念如來事，是圣弟子得法流水、得義流水、得念如來饒益隨喜；隨喜已，生歡悅；歡悅已，身猗息；身猗息已，覺受樂；覺受樂已，三昧定；三昧定已，是圣弟子作如是學：何等為諸天天道？復作是念：我聞無恚為上諸天天道，我從今日，於諸世間不起瞋恚，純一滿凈諸天天道。如是法、僧、圣戒成就亦如是說。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
爾時，世尊告諸比丘：我今當說法鏡經，諦聽！善思！當為汝說。何等為法鏡經？謂圣弟子於佛不壞凈，於法、僧不壞凈，圣戒成就，是名法鏡經。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
時，有眾多比丘著衣持鉢，入舍城乞食。乞食時，聞難屠比丘命終、難陀比丘尼命終、善生優婆塞命終、善生優婆夷命終。乞食已，還精舍，擧
衣鉢，洗足已，詣佛所，稽首禮足，退坐一面，白佛言：世尊！我今晨朝入舍城乞食，聞難屠比丘、難陀比丘尼、善生優婆塞、善生優婆夷命終。世尊！彼四人命終，應生何處？
佛告諸比丘：彼難屠比丘、難陀比丘尼諸漏已盡，無漏心解脫、慧解脫，現法自知作證：我生已盡，梵行已立，所作已作，自知不受後有。善生優婆塞、善生優婆夷五下分結盡，得阿那含，生於天上而般涅盤，不復還生此世。
爾時，世尊告諸比丘：我今當為汝說法鏡經，於佛不壞凈，乃至圣戒成就，是名法鏡經。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園，如上廣說，差別者：有異比丘、異比丘尼、異優婆塞、異優婆夷命終，亦如上說。
如是我聞：
一時，佛住那梨迦聚落繁耆迦精舍。爾時，那梨迦聚落多人命終。
時，有眾多比丘著衣持鉢，入那梨迦聚落乞食，聞那梨迦聚落罽迦舍優婆塞命終，尼迦吒、佉楞迦羅、迦多梨沙婆、闍露、優婆闍露、梨色吒、阿梨色吒、跋陀羅、須跋陀羅、耶舍耶輸陀、耶舍欝多羅悉皆命終。聞已，還精舍，擧
衣鉢，洗足已，詣佛所，稽首佛足，退坐一面，白佛言：世尊！我等眾多比丘晨朝入那梨迦聚落乞食，聞罽迦舍優婆塞等命終。世尊！彼等命終，當生何處？
佛告諸比丘：彼罽迦舍等已斷五下分結，得阿那含，於天上般涅盤，不復還生此世。
諸比丘白佛：世尊！復有過二百五十優婆塞命終，復有五百優婆塞於此那梨迦聚落命終，皆五下分結盡，得阿那含，於彼天上般涅盤，不復還生此世？復有過二百五十優婆塞命終，皆三結盡，貪、恚、癡薄，得斯陀含，當受一生，究竟苦邊？此那梨迦聚落復有五百優婆塞於此那梨迦聚落命終，三結盡，得須陀洹，不墮惡趣法，決定正向三菩提，七有天人往生，究竟苦邊？
佛告諸比丘：汝等隨彼命終、彼命終而問者，徒勞耳！非是如來所樂答者。夫生者有死，何足為奇？如來出世及不出世，法性常住。彼如來自知成等正覺，顯現演說，分別開示。所謂是事有故是事有，是事起故是事起，緣無明有行，乃至緣生有老、病、死、憂、悲、惱苦，如是苦陰集；無明滅則行滅，乃至生滅則老、病、死、憂、悲、惱苦滅，如是苦陰滅。今當為汝說法鏡經，諦聽！善思！當為汝說。何等為法鏡經？謂圣弟子於佛不壞凈，於法、僧不壞凈，圣戒成就。
佛說此經已，諸比丘聞佛所說，歡喜奉行！
如是我聞：
一時，佛住舍國只樹給孤獨園。
時，有難提優婆塞來詣佛所，稽首佛足，退坐一面，白佛言：世尊！若圣弟子於此五根一切時不成就者，為放逸？為不放逸？
佛告難提：若於此五根一切時不成就者，我說此等為凡夫數。若圣弟子不成就者，為放逸，非不放逸。難提！若圣弟子於佛不壞凈成就，而不上求，不於空閑林中，若露地坐，晝夜禪思，精勤修習，勝妙出離，饒益隨喜；彼不隨喜已，歡喜不生；歡喜不生已，身不猗息；身不猗息已，苦覺則生；苦覺生已，心不得定；心不得定者，是圣弟子名為放逸。於法、僧不壞凈，圣戒成就亦如是說。如是，難提！若圣弟子成就於佛不壞凈，其心不起知足想；於空閑林中，樹下露地，晝夜禪思，精勤方便，能起勝妙出離隨喜；隨喜已，生歡喜；生歡喜已，身猗息；身猗息已，覺受樂；覺受樂已，心則定。若圣弟子心定者，名不放逸。法、僧不壞凈，圣戒成就亦如是說。
佛說此經已，難提優婆塞聞佛所說，歡喜隨喜，從座起，禮佛足而去。
如是我聞：
一時，佛住舍國只樹給孤獨園。
時，有釋氏難提來詣佛所，稽首佛足，退坐一面，白佛言：世尊！若圣弟子於四不壞凈一切時不成就者，是圣弟子為是放逸？為不放逸？
佛告釋氏難提：若於四不壞凈一切時不成就者，我說是等為外凡夫數。釋氏難提！若圣弟子放逸、不放逸，今當說，廣說如上。
佛說此經已，釋氏難提聞佛所說，歡喜隨喜，從座起，作禮而去。
如是我聞：
一時，佛住舍國只樹給孤獨園。前三月夏安居竟，有眾多比丘集於食堂，為佛縫衣。如來不久作衣竟，當著衣持鉢出精舍，人間游行。
時，釋氏難提聞眾多比丘集於食堂，為佛縫衣，如來不久作衣竟，著衣持鉢，人間游行。釋氏難提聞已，來詣佛所，稽首禮足，退坐一面，白佛言：世尊！我今四體支解，四方易韻，先所聞法，今悉迷忘，聞眾多比丘集於食堂，為世尊縫衣言：如來不久作衣竟，著衣持鉢，人間游行。是故我今心生大苦，何時當復得見世尊及所知識比丘？
佛告釋氏難提：汝見佛、若不見佛，若見知識比丘、若不見，汝當隨時修習五種歡喜之處。何等為五？汝當隨時念如來事：如來、應、等正覺、明行足、善逝、世間解、無上士、調御丈夫、天人師、佛、世尊，法事、僧事、自持戒事、自行世事。隨時憶念：我得己利，我於慳垢眾生所，當多修習離慳垢住，修解脫施、舍施、常熾然施、樂於舍，平等惠施，常懷施心。如是，釋氏難提！此五支定若住、若行、若坐、若臥，乃至妻子俱，常當系心此三昧念。
佛說此經已，釋氏難提聞佛所說，歡喜隨喜，作禮而去。
如是我聞：
一時，佛住舍國只樹給孤獨園，前三月夏安居。
時，有釋氏難提聞佛於舍國只樹給孤獨園，前三月結夏安居。聞已，作是念：我當往彼，幷
復於彼造作供養眾事，供給如來及比丘僧。卽
到彼，三月竟，時，眾多比丘集於食堂，為世尊縫衣，而作是言：如來不久作衣竟，著衣持鉢，人間游行。
時，釋氏難提聞眾多比丘集於食堂，言：如來不久作衣竟，著衣持鉢，人間游行。聞已，來詣佛所，稽首禮足，退住一面，白佛言：世尊！我今四體支解，四方易韻，先所受法，今悉迷忘。我聞世尊人間游行，我何時當復更見世尊及諸知識比丘？
佛告釋氏難提：若見如來、若不見，若見知識比丘、若不見，汝當隨時修於六念。何等為六？當念如來、法、僧事、自所持戒、自所行施，及念諸天。
佛說此經已，釋氏難提聞佛所說，歡喜隨喜，作禮而去。
如是我聞：
一時，佛住舍國只樹給孤獨園，前三月結夏安居。如前說，差別者：時，有長者名梨師達多及富蘭那兄弟二人，聞眾多比丘集於食堂，為世尊縫衣，如上難提修多羅廣說。
佛說此經已，梨師達多長者及富蘭那聞佛所說，歡喜隨喜，從座起，作禮而去。
如是我聞：
一時，佛住舍國只樹給孤獨園。前三月結夏安居竟，眾多比丘集於食堂，為世尊縫衣。
時，有長者梨師達多及富蘭那兄弟二人，於鹿徑澤中修治田業，聞眾多比丘在於食堂，為世尊縫衣，言：如來不久作衣竟，著衣持鉢，人間游行。聞已，語一士夫言：汝今當往詣世尊所，瞻視世尊；若必去者，速來語我。
受教，往到一處，見世尊出，卽
速來還白梨師達多及富蘭那：世尊已來，及諸大眾。
時，梨師達多及富蘭那往迎世尊。世尊遙見梨師達多及富蘭那隨路而來，卽
出路邊，敷尼師壇，正身端坐。
梨師達多及富蘭那稽首佛足，退坐一面，白佛言：世尊！我今四體支解，四方易韻，所憶念事，今悉迷忘，何時當復得見世尊及諸知識比丘？世尊今出至拘薩羅，從拘薩羅至伽尸，從伽尸至摩羅，從摩羅至摩竭陀，從摩竭陀至殃伽，從殃伽至修摩，從修摩至分陀羅，從分陀羅至迦陵伽。是故我今極生憂苦，何時當復得見世尊及諸知識比丘？
佛告梨師達多及富蘭那：汝見如來及不見如來，見諸知識比丘及不見，汝且隨時修習六念。何等為六？汝當念如來事，廣說乃至念天。然其長者！在家憒撓，在家染著；出家空閑，難可俗人處於非家，一向鮮潔，純一滿凈，梵行清白。
長者白佛：奇哉！世尊！善說此法：在家憒*撓，在家染著；出家空閑，難可俗人處於非家，一向鮮潔，純一滿凈，梵行清白。我是波斯匿王大臣，波斯匿王欲入園觀，令我乘於大象，載王第一宮女，一在我前，一在我後，我坐其中。象下坂時，前者抱我項，後者攀我背；象上坂時，後者抱我頸，前者攀我衿。彼諸婇女為娛樂王故，衣繒婇衣，著眾妙香，瓔珞莊嚴。我與同游，常護三事：一者御象，恐失正道。二自護心，恐生染著。三自護持，恐其顛墜。世尊！我於爾時，於王婇女，無一剎那不正思惟。
佛告長者：善哉！善哉！能善護心。
長者白佛：我在家中所有財物，常與世尊及諸比丘、比丘尼、優婆塞、優婆夷等共受用，不計我所。
佛告長者：善哉！善哉！汝拘薩羅國錢財巨富，無有與汝等者，而能於財，不計我所。
爾時！世尊為彼長者種種說法，示教照喜，示教照喜已，從座而去。
