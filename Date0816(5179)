盧辯字景宣，范陽涿人。累世儒學。父靖，太常丞。
辯少好學，博通經籍，舉秀才，為太學博士。以大戴禮未有解詁，辯乃注之。其兄景裕為當時碩儒，謂辯曰：昔侍中注小戴，今爾注大戴，庶纂前修矣。
及帝入關，事起倉卒，辯不及至家，單馬而從。或問辯曰：得辭家不？辯曰：門外之治，以義斷恩，復何辭也。孝武至長安，授給事黃門侍郎，領著作。太祖以辯有儒術，甚禮之，朝廷大議，常召顧問。趙青雀之亂，魏太子出居渭北。辯時隨從，亦不告家人。其執志敢決，皆此類也。尋除太常卿、太子少傅。魏太子及諸王等，皆行束修之禮，受業於辯。進爵范陽公，轉少師。
自魏末離亂，孝武西遷，朝章禮度，湮墜咸盡。辯因時制宜，皆合軌度。性彊記默契，能斷大事。凡所創制，處之不疑。累遷尚書右僕射。世宗卽位，進位大將軍。帝嘗與諸公幸其第，儒者榮之。出為宜州刺史。薨，配食太祖廟庭。子慎。
初，太祖欲行周官，命蘇綽專掌其事。未幾而綽卒，乃令辯成之。於是依周禮建六官，置公、卿、大夫、士，並撰次朝儀，車服器用，多依古禮，革漢、魏之法。事竝施行。今錄辯所述六官著之於篇。天官府，地官府，春官府，夏官府，秋官府，冬官府。史雖具載，文多不錄。
辯所述六官，太祖以魏恭帝三年始命行之。自茲厥後，世有損益。宣帝嗣位，事不師古，官員班品，隨意變革。至如初置四輔官，及六府諸司復置中大夫，幷御正、內史增置上大夫等，則載於外史。餘則朝出夕改，莫能詳錄。于時雖行周禮，其內外衆職，又兼用秦漢等官。今略舉其名號及命數，附之于左。其紀傳內更有餘官而於此不載者，亦史闕文也。
柱國大將軍，大將軍。
驃騎、車騎等大將軍，開府、儀同三司，雍州牧。
驃騎、車騎等將軍，左、右光祿大夫，戶三萬以上州刺史。
征東、征西、征南、征北、中軍、鎮軍、撫軍等將軍，左、右金紫光祿大夫，大都督，戶二萬以上州刺史，京兆尹。
平東、平西、平南、平北、前、後將軍，左、右將軍，左、右銀青光祿大夫，帥都督，戶一萬以上刺史，柱國大將軍府長史、司馬、司錄。
冠軍、輔國等將軍，太中、中散等大夫，都督，戶五千以上刺史，戶一萬五千以上郡守。
鎮遠、建忠等將軍，諫議、誠議等大夫，別將，開府長史、司馬、司錄，，戶一萬以上郡守，大呼藥。
中堅、寧朔等將軍；左、右中郎將；儀同府、正八命州長史，司馬，司錄；戶五千以上郡守；小呼藥。
寧遠、揚烈等將軍；左、右員外常侍；統軍；驃騎車騎府、八命州長史，司馬，司錄；柱國大將軍府中郎掾；戶一千以上郡守；長安、萬年縣令。
、輕車將軍；奉車、奉騎等都尉；四征中鎮撫軍府、正七命州長史，司馬，司錄；開府府中郎掾屬；戶不滿千以下郡守；戶七千以上縣令；正八命州呼藥。
宣威、明威等將軍；武賁、冗從等給事；儀同府中郎掾屬；柱國大將軍府列曹參軍；四平前後左右將軍府、七命州長史，司馬，司錄；正八命州別駕；戶四千以上縣令；八命州呼藥。
襄威、厲威將軍；給事中；奉朝請；軍主；開府府列曹參軍；冠軍輔國府、正六命州長史，司馬，司錄；正七命州別駕；正八命州治中；七命郡丞；戶二千以上縣令；正七命州呼藥。
威烈、討寇將軍，左、右員外侍郎，幢主，儀同府、正八命州列曹參軍，柱國府參軍，鎮遠建忠中堅寧朔府長史、司，正六命州別駕，正七命州治中，正六命郡丞，戶五百以上縣令，七命州呼藥。
蕩寇、蕩難將軍，武騎常侍、侍郎，開府府參軍，驃騎車騎府、八命州列曹參軍，寧遠揚烈伏波輕車府長史，正六命州治中，六命郡丞，戶不滿五百以下縣令，戍主，正六命州呼藥。
殄寇、殄難將軍，強弩、司馬，四征中鎮撫府、正七命州列曹參軍，正五命郡丞。
掃寇、掃難將軍，、武威司馬，四平前後左右府、七命州列曹參軍，戍副，五命郡丞。
曠野、橫野將軍，殿中、員外二司馬，冠軍輔國府、正六命州列曹參軍。
威、武牙將軍，淮海、山林二都尉，鎮遠建忠中堅寧朔寧遠揚烈伏波輕車府列曹參軍。
周制：封郡縣五等爵者，皆加開國；授柱國大將軍、開府、儀同者，並加使持節、大都督；其開府又加車騎大將軍、散騎常侍；其授總管刺史，則加使持節、諸軍事。以此為常。大象元年，詔總管刺史及行兵者，加持節，餘悉罷之。建德四年，增置上柱國大將軍，改儀同三司為儀同大將軍。
全文以中華書局、一九七一年十一月版周書為本校。