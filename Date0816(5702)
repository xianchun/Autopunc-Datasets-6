復次，一切法空。何以故？彼染、染者、瞋、瞋者等，本無自性。欲使了知無自性義，有此品起。
有人言：第一義中有陰入界。何以故？婆伽婆說彼為染污過惡因故。若此非有，佛則不說彼為染因，譬如龜毛。云何驗知？經中偈曰：
染者不知法，染者不見法，
若人安受此，名為極盲暗。
釋曰：如染、染者，乃至癡等，盲暗亦然，是故當知有彼陰等。
論者言：彼陰等行聚，增長染因，過惡顯現。如是染者及彼染等，於世諦中如幻、焰、夢、乾闥婆城，非第一義。如是諦觀汝此分別，為欲染先有染者？為染者先有染？為染及染者此二俱時？三皆不然。如偈曰：
若先有染者，離染染者成。
釋曰：染是愛著異名，若染者離染，彼名染者，此則不然。何以故？如熟無果，云何名熟？如偈曰：
因染得染者，染者染不然。
釋曰：若各別異，此是染法，此是染者，是則離染亦名染者。又染者起染，終無得義。云何驗知？非無染體得名染者，以有觀故，如染自體。
復次，阿毗曇人言：如我偈曰：染污名遍因，自地中先起。是故染者得為染因，阿毗達磨相義如是。
論者偈曰：
染者先有故，何處復起染？
釋曰：如無染人，後時起染，乃名染者。若彼染者先已得名，說此染者復起於染，無如此義，驗無體故，義意如是。復次，猶如調達相續中染，彼調達染者，不作證因。何以故？以染者故，譬如耶若達多。
外人言：別不別相續染非因故，染者門作成已復成過，亦譬喻無體及違義故。
論者言：彼說不善。不別相續染非因故，染者門作非成已復成過，彼別相續染及染者亦應同遮，亦非譬喻無體所成相似及遮異門非違義故。
外人言：有所作因，謂他相續染者亦為染因故，譬喻無體。
論者言：此不相應遮不共因故，此過非實。復次，若汝定謂染者之先有染法者，是亦不然。如偈曰：
若有若無染，染者亦同過，
染者先有染，離染者染成。
釋曰：此復云何？若染者先有彼染法，此則有過。謂此是染，此是染者，故有所染，故名之為染，非所依先有，譬如飯熟故。若汝欲得不觀染者，而有染法，此亦不然。如偈曰：
離染者染成，不欲得如是。
釋曰：如熟不觀，熟物起故。此云何驗？非染者無體，而有染法。何以故？以有觀故，如染者自體。
外人言：如父子二體，非一向故，此義得成。
論者言：彼亦如是遮故，無過。
外人言：如先剎那起染已離，而為當起染剎那因，是故無過。
論者偈曰：
有染復染者，何處當可得？
釋曰：如是別時起染，剎那無間，次生染者剎那，此不可得，以染者不成故。如彼異熟是異熟，是異熟者，事則不然。如是過去起染剎那，立為現在染者之因義，亦不尒。云何不尒？如調達染不為調達染者之因。何以故？以其染故，譬如別相續染。
復次，鞞婆沙師言：我所立義，無如上過。所以者何？彼染及染者同時起故，無咎。
論者言：此亦有過，汝今當聽。如偈曰：
染及染者二，同時起不然，
如是染染者，則不相觀故。
釋曰：何因緣故，起此分別？以觀無故，而可分別此是染者，彼為染法，此是染法，彼為染者。而不欲尒，此復云何？欲有觀故，此中立驗彼染與染者無同起義。何以故？以有觀故，譬如子芽。
復次，鞞婆沙師言：汝出此因，有何等義？為觀生故，名為有觀？為觀別語，名為有觀？若觀生故，名有觀者，心心數法此相隨，亦同時起，共有因故，又如燈炷光明亦同時起，非一向故。若觀別語，名有觀者，如牛二角，亦同時起，一左一右，有別語故，現見如此，亦非一向。
論者言：是心心數及燈光等和合自在，同時共起，彼二牛角觀別語等。於世諦中欲令如此，第一義中皆不成故，汝所說過，我無此咎。復次，染及染者，若一若異，同時分別，二皆不然。如偈曰：
染及染者一，一則無同時。
釋曰：若言同時，即有二體，偈意如是。此中立驗，染及染者不同時起。何以故？以一體故，如染者自體。若汝意欲染及染者一體同時，義則不可，以相違故。我今染與染者別體同時，無如上過者，此亦不然。如偈曰：
染及染者異，同時亦叵得。
釋曰：別體同時，無有此義，以驗破故。復次，彼立別體而欲同時令他解者，驗無體故。此中立驗，染、染者二不得同時。何以故？以有觀故，如染自體。復次，今當更破別體同時。如偈曰：
若別同時者，離伴亦應同。
釋曰：若汝意謂染及染者此二同時，而不欲令隨一離伴者，此中立驗，第一義中不欲令彼染及染者別體同時，以有觀故，如因果二。
復次，余論師言：若汝別體欲得同時，今處處別體，彼彼同時，如馬邊有牛，說為同時，如是獨牛無伴，亦得同時。此如先答，義無少異。復次，偈曰：
若別同時起，何用染染者？
釋曰：染及染者若同時起，是義不然。以其別故，譬如染及離染。復次，偈曰：
若染染者二，各各自體成，
何義強分別，此二同時起？
釋曰：若染及染者我體各別，以體別故，則不相觀。復次，若有所用，此是染者、染，此是染、染者，有觀相貌說同時起，汝意尒耶？此說有過。何以故？如偈言染及染者二，同時起不然，如是等，同時起不應尒，有觀故。不即此法說同時起，以不異故。若欲別體同時起者，此亦不然。如偈曰：
如是別不成，求欲同時起，
成立同時起，復欲別體耶？
釋曰：如是義者，長老應說。如偈曰：
有何等別體，欲同時起耶？
釋曰：同時起者，有何等義？為有別體次第起故，說同時起？為無別體同時起耶？若言次第同時起者，是則不然，如染及離染，先已說過。若同時起者，此亦不然。以有觀故，如因果二，亦先已說。是故偈曰：
由染染者二，同不同不成，
諸法亦如染，同不同不成。
釋曰：彼瞋癡等，若內若外，同以不同，亦皆不成，如是第一義中，彼染等不成故。如外人品初作如是說，陰等是有，以染污過患故者，彼因不成。又世諦說因及違義故，如先所說因過失故。品內所明染及染者無其自體，令他得解，此義得成。
如般若波羅蜜經：佛告極勇猛菩薩言：善男子！色非染體，非離染體；如是受想行識非染體，非離染體。復次，色受想行識非染體空，非離染體空，此是般若波羅蜜。如是色非瞋體，非非瞋體，亦非癡體，非非癡體；受想行識亦復如是，此名般若波羅蜜。極勇猛！色非染非凈，受想行識非染非凈。復次，色非染法性非凈法性，受想行識亦復如是，此名般若波羅蜜。如是等諸修多羅，此中應廣說。釋竟。
復次，成立此品，其相云何？陰等諸法，本無自性，惑者未知，取相分別。今欲顯示，令彼識知無自性義，有此品起。
外人言：第一義中有是陰等有為自體。何以故？以彼起等諸有為相共相扶故。此若無者，彼有為相無相扶義，譬如兔角。由起等諸相與陰等相扶，因有力故，彼法不無，所謂有為諸陰等也。
論者言：汝說起等有為相者，彼起等相為是有為？為是無為？
外人言：是有為也。
論者言：今當次第分別此義，先驗起者。如偈曰：
若起是有為，亦應有三相。
釋曰：第一義中不欲令彼起等諸相是有為相。何以故？以有為故，譬如法體。
外人言：起、住、滅體各有作用，是故欲令起等諸相是有為相。
論者言：此驗無體，唯有立義。故外人言起、住、滅等各有功能，汝撥無者，義則不然。
論者言：起等作相不可得故。又世諦中，起亦非彼有為法相。何以故？以起作故，如父生子。住亦非彼有為法相。何以故？以住作故，如食持身。又有為相非彼住作。何以故？以住作故，譬如女人置瓶於地。滅亦非彼有為法相。何以故？以破壞故，如棒破物。如是彼立起等有為相者，此義不成。以因不成及與義相違，有此過故。起非有為，是故說起有為相者，義則不然。
復次，若汝欲避先所說過，成立起等是無為者，義亦不然。如偈曰：
若起是無為，何名有為相？
釋曰：若起是無為，而為有為相者，無如此義，以無為自體無所有故，義意如此。復次，第一義中起是無為，而作有為諸法相者，是義不然。何以故？以無為故，譬如虛空。住、滅亦尒，不復廣遮。復次，若汝分別起、住、滅等是有為相，有所作者，為是次第？為復同時？二俱有過。何以故？若次第者，如偈曰：
起等三次第，無力作業相。
釋曰：於誰無力？謂於有為。復次，欲得起等隨次第者，如法體未起，住、滅二種則無力為相，以法體無故，又已滅之法，滅則無體，起、住二種則於滅無力。又已起之法，起則無力，又法體若住，滅復無力。若謂住時無常隨逐者，是義不然。如百論偈曰：
離住無法體，無常何有住？
若初有住者，後時不應故。
若常有無常，一切時無住。
若先是常者，復不得無常。
若無常與住，共法體同時。
有住無無常，有無常無住。
復次，若謂起等諸有為相同時有者，是亦不然。如偈曰：
云何於一物，同時有三相？
釋曰：此相如是不同時有，語義如此。云何不有？謂彼一物於一時中有起、住、滅，義則不然，以畢竟相違故。
復次，經部師言：諸法各別，有定因緣自在相續，於一時中當可起者，得自體時，此名為起；初剎那相續位，此名為住；先剎那不相似，此名為老；已起者壞，此名為滅。如是等決定有觀，於一剎那同時有故，汝作方便與我作過者，我無此咎。
論者言：是相續者，亦非實有。又有觀故，住分別者，是世諦三相，非第一義。汝言住時違住、滅者，此不應然，以不免先所說過故。
復次，鞞婆沙師言：如先體未起者，於後得自體時，此名為起；起者樹立，此名為住；住者朽故，此名為老；老者滅故，此名為壞。由起等次第得不離有為體，以是義故，彼相體成。如先所說，起等三次第無力作業相者，此為不善。
論者言：汝語非也。云何名相？謂與所相未曾相離，譬如堅相不離於地，及大人諸相不離大人。若言起等第一義中是彼有為諸法相者，此義不然。何以故？有次第故。次第云何？如以泥團置於輪上，運手旋已，如小塔形，次拍令平，次轉如蓋，後攏如圌，此諸位別非彼瓶家有為體相，起等諸相亦不離彼。有為法者，假施設耳，真實起者，此中遮故。此云何遮？彼未起者，住滅無體故。若謂當來起時應有住滅，作此分別者，唯世諦言說，不免如先所說過咎。如是起等諸有為相次第同時，彼體不成，因有過故。
復次，偈曰：
若諸起住壞，有異有為相，
釋曰：若彼有異，彼亦有異者，如是則無窮，而不欲尒。
復次，若起等諸相更無相者，復得如先所說過失。如偈曰：
無則非有為。
釋曰：此義云何？如汝意欲有為諸法非有為相，以有為故，如是起等亦非有為相。以是義故，第一義中不應分別起等諸相。若是有為，若是無為，如所說過，今還屬汝。
復次，犢子部言：起是有為，而非無窮。云何知耶？由此自體和合有十五法，摠共起故。何等十五？一、此法體；二、謂彼起；三、住異；四、滅相；五、若是白法，則有正解脫起；六、若是黑法，則有邪解脫起；七、若是出離法，則出離體起；八、若非出離法，則有非出離體起。此前七種是法體眷屬，七眷屬中皆有一隨眷屬，謂有起起乃至非出離非出離體，此是眷屬眷屬法。如是法體和合，摠有十五法起。彼根本起，除其自體，能起作十四法。起起能起彼根本起，住等亦然。以是義故，無無窮過。如我偈曰：
彼起起起時，獨起根本根，
根本起起時，還起於起起。
阿闍梨言：汝雖種種多語，而於義不然。云何不然？如偈曰：
若謂起起時，能起根本起，
汝從本起生，何能起本起？
釋曰：不如是生，以未起故，如前都未起時。
外人言：根本起者，能起起起，如是起起能起本起，義正如此。
論者偈曰：
若謂根本起，能起彼起起，
彼從起起生，何能起起起？
釋曰：不如是生，以未起故，義意如是。
外人言：彼根本起及以起起，此二起時，各自作業，是故無過。
論者偈曰：
汝謂此起時，隨所欲作起，
若此起未生，未生何能起？
釋曰：第一句謂根本起，第二句謂起起，第三句謂起時未起，第四句謂根本起無起功能。何以故？以未生故，亦起時故，譬如前未生時，又如當起法體。
外人言：如共有因於法起時及已起者，共起諸法有起功能故，非謂一向汝言起時故，因及未生故，因者此義不成。
論者言：前染染者中已遮，共起亦遮，彼因汝言非一向者，說我有過，又言無有無窮過者，此不能避。
復有人言：有別道理避無窮過。道理云何？如偈曰：
如燈照自體，亦能照於他，
起法亦復然，自起亦起彼。
釋曰：以是義故，無無窮過。
論者偈曰：
燈中自無暗，住處亦無暗，
彼燈何所照，而言照自他？
釋曰：如是燈無毫末照用，因語意尒。復次，此中立驗燈體，於彼第一義中不能自照，亦不照他。何以故？以暗無故，譬如猛熾日光。復次，第一義中燈不破暗。何以故？以其大故，譬如彼地。以是義故，譬喻無體。
外人言：燈初起時，即能破暗，如偈言如燈能破暗，謂自體作明，能除外暗，義意如是。如先所說暗無故者，此因不成，亦譬喻無體，以燈及光義可得故。
論者偈曰：
云何燈起時，而能破於暗？
釋曰：云何破者？謂不能破故，語義如是。
偈曰：
此燈初起時，不到彼暗故。
釋曰：以起時故，譬如暗燈。
外人言：智非智等，非一句故。
論者言：汝執此義，墮前成立分中攝故，如是亦遮，非非一向也。復次，起時未生故，如未生子，無所作業，燈亦如是，不能作明。復次，如前偈說云何燈起時，而能破於暗？此燈初起時，不到彼暗故者，此中立驗，第一義中彼燈起時不能破暗。何以故？以不到故，譬如無明世界，中間黑暗。復次，第一義中燈不破暗。何以故？以不得所對治故，譬如彼暗。
外人言：現見燈不到暗，而能作明故。
論者言：汝立此門，增我破力，令我譬喻轉更明顯，故我無過。彼若如是，今當觀察，為如所見？為復異耶？我亦不見燈不到暗，而能除暗。若燈不到暗，而能除暗者，是義不然，如偈曰：
若燈不到暗，而破彼暗者，
燈住於此中，應破一切暗。
釋曰：燈破遠暗，汝既不許，近亦如是，云何能破？復次，如偈曰：
若燈能自照，亦能照他者，
暗亦應如是，自障亦障他。
釋曰：暗自他二不欲尒者，燈自他二豈欲得耶？復次，此中立驗，第一義中燈於自他不壞所治。何以故？有能治故，譬如彼闇，如是燈體，自照照他，先已遮故，譬喻無體，是故外人引彼燈喻，成立起義，能起自他者，是則不然，以不免前無窮過故。復次，若謂自起亦起他者，云何能起？為已起起？為未起起？若尒，有何過？若未起起者，如偈曰：
此起若未起，云何生自他？
釋曰：未起無生。以未生故，如前未生時，如是意者，先已分別。復次，偈曰：
此起若已起，起復何所起？
釋曰：由已起故，生於彼起，則無功用。如是觀察，汝言起者，能起自他，義則不尒，以不免前無窮過故。又彼起等，成其無為。以無為故，彼諸起等，非有為相，汝言相故者，因義不成。又復當問：說有起者，云何起耶？為起時起？為已起起？是皆不然。如偈曰：
起時及已起，未起皆無起，
去未去去時，於彼已解釋。
釋曰：如彼已驗，此中亦應如是廣說，以第一義中起時不起。何以故？異世向前故，如欲滅時。復次，若謂彼法少起少未起，說為起時者，是亦不然。何以故？若少起者，彼更不起，起無用故。若未起者，起亦不起，以未起故，譬如未來。
外人言：決定起者，來向現在，此名起時。
論者言：如是義者，亦應觀察。如偈曰：
由起時名起，此義則不然。
云何彼起時，而說為緣起？
釋曰：彼起時者，為有？為無？為亦有亦無？此等過失，如上已遮。
外人言：譬如有人，善解劍術，起不善心，行惡逆行，自害其母，以為隨順，汝亦如是。何以故？大仙為彼聲聞、獨覺說深緣起，以汝久習妄想，行非法行，自破所欲，害正道理，此執不然。
論者言：汝不知耶？有惡見人，撥無因果，破壞白法，不肯信受，為欲教化彼惡見人，洗濯不善垢穢義故。佛婆伽婆作如此說：此有故彼有，此生故彼生。所謂無明緣行，諸如是等，為世諦故，非第一義。如是意者，是我所欲，汝言自破所欲，害正理者，此語不然。如偈曰：
由諸法無性，自體非有故，
此有彼得者，如是則不然。
復次，如佛說偈：
若從緣生則不生，彼緣起者體非有。
若屬因緣此則空，解空者名不放逸。
如是等諸經，此中應廣說。
由如是觀，若生、未生悉皆如幻，是故起時寂滅，則無起相。如彼外人所說起時以為緣起者，第一義中驗不成故，彼為不善。
復有人言：世間現見種種因緣，各各果起，謂瓶、衣等，更無異驗，勝現見者。如前偈說起時及已起，未起皆無起者，此不相應，以戒等起故。
論者言：彼戒等聚，隨順功德，誰能違者？而是世諦，非第一義，彼如是等，為舍執著，為實義故，有此論起，是故無過。若汝意謂瓶、衣有起者，亦是世諦，非第一義。我所欲者，若瓶若衣，現起可得，非彼未起。若已起者，有起不然，瓶、衣等起，未起起故。如此執者，是義不然。何以故？若瓶未起，安立妄覺，緣彼瓶名，謂有瓶起。如是意者，此但世諦，安置妄覺，以瓶未生，不可得故。
復次，鞞婆沙師言：三世有故，彼瓶等起，我義如此。
論者言：此亦不然。如偈曰：
隨處若一物，未起而有體。
釋曰：一物者，或瓶、衣等，若於諸緣，若和合中及於余處，體先有者，偈曰：
已有何須起？
釋曰：彼若已有起，則無用故。為是因緣，偈曰：
體有起無故。
釋曰：以此義故，先起有體者驗起則無，有體起者立義有過。復次，執時異者，說如是言：諸法有體。云何驗知？來現世故。此執不然。何以故？若來現在，則破現在。如是體異、相異及位異者，如先過失，皆以此答。
復次，僧佉人言：諸法體有可顯了故，我無過失。
論者言：可顯了者，先已遮故，此不相應。復次，未起有體，云何可信？
僧佉復言：以世攝故，如現在物。
論者言：現在物者，第一義中無自體故，汝譬不成，所欲義壞。復次，雖無自體，亦不壞世諦，以現在時色等諸法猶如幻等，亦可得故。彼世諦中，色等諸法但假施設，應如是知。偈言起時及已起，未起皆無起，如是等，先雖已答，今當更說。如偈曰：
若謂起起時，此起有所起。
釋曰：彼意若謂起於起時，能有所起，此執不然，有過失故。如偈曰：
彼起能起作，何等復起是？
釋曰：彼起不然，以起作故，譬如父子，起無自體，偈義如是。復次，若如是說，更有異起能起，此起是亦有過。得何等過？偈曰：
若起更有起，此起無窮過。
外人言：不起起故，無無窮過，我欲如是。
論者偈曰：
若起無起起，法皆如是起。
釋曰：法既不尒，起亦應然，是故不應強作分別。復次，此有起者，若有體、若無體、若有無體，起悉有過。如偈曰：
有體起無用，無體起無依，
有無體亦然，此義先已說。
釋曰：何處先說？如中偈說：非有亦非無，諸緣義應尒。又如偈言：非有非不有，非有無法起。如先已遮，不復更釋。復次，如偈曰：
若滅時有起，此義則不然。
釋曰：以滅時故，譬如死時。
外人言：未滅時起，是故無過。
論者偈曰：
法若無滅時，彼體不可得。
釋曰：以彼體相不相應故，如虛空花，偈意如是。
外人言：住非一向故。
論者言：彼亦無常隨故，未滅時不成，我無過咎，如前廣說。
外人言：有如是起，彼所起法有故。此若無者，彼所起法則不得有，如用龜毛為衣，二皆無體。以起成故，住法則有，是故如所說因，起非無體。
論者言：起無體故，所起不成，雖世諦中說有此起，第一義中則無住相。今問此體為未住體住？為已住體住？為住時體住？第一義中，三皆不然。如偈曰：
未住體不住，住體亦不住，
住時亦不住，無起誰當住？
釋曰：第一句者，由非住故，譬如滅。第二句者，以現在世及過去世，二世一時不可得故，住義則空。第三句者，離住、未住，更無住時，有者不然，廣如前破。第四句者，無一物起，無一物住，偈意如是。復次，第一義中，無一物體起相可得，從前已來廣引道理，令人解了，起既不成，誰為住者？由此義故，汝先說言所起之法，起有因者，此皆不成。
復次，如偈曰：
滅時有住者，是義則不然。
釋曰：以相違故。若相違法，則不同時，如烈日光不與暗并，偈意如是。
外人言：彼未滅時，體可得故。
論者偈曰：
若法無滅時，彼體不可得。
釋曰：以諸有為法，無常隨逐故。復次，彼體不可得。何以故？無滅時故，如虛空花，偈意如是。復次，若汝意謂已起剎那住相有力，當於尒時法體不滅，亦不是常，以住無間，次即有老，無常隨逐故，此執不然。何以故？若此色等，住相用時無無常者，後時亦無無常隨逐，如火處無水，火於後時亦不作水，住義亦然。
外人言：世間現見法體滅盡，云何言無？
論者言：此應觀察，汝見滅者，是滅與體為相隨？為各別處？若與相隨，即無住義；若在別處，體無滅時；既無滅時，體不可得，二俱不然。
復次，有聰慢者或如是言：譬如有人先無佛體，後時得佛。住亦如是，先雖無滅，後時滅者，竟有何咎？此執不然。何以故？無佛體者，謂無一切智相用，凡夫智後時得佛者，無如此義。於世諦中，此方便語亦不成立。如是斷煩惱障及彼境障，最後剎那智相起時，說名得佛。彼智與佛體無差別。如汝所言，無實道理。如是老住若一若異者，亦同此過，由此不成故。阿闍梨偈曰：
彼一切諸法，時有老死，
何等是住法，而無老死相？
釋曰：若有起者，隨是體處，有住可見，起可得成。今則不尒，是故彼立因義不成。復次，汝等欲得彼住住者，為住能自住？為假異住住？二俱不然。如偈曰：
住異住未住，此義則不然，
如起不自起，亦不從他起。
釋曰：云何起者？自起不然。如前說偈此起若未起，云何得自生？若已起能生，生復何所起故。云何不從他生？如先偈言若起更有起，此起無窮過故，住亦如此。偈曰：
此住若未住，自體云何住？
此住若已住，住已何須住？
住若異住住，此住則無窮；
住若無住住，法皆如是住。
釋曰：此二偈是釋義偈，非論本偈。前遮自住住，如遮自體起，後遮他住住，如遮從他起，應如此知。是故當知住無自體，如汝先說有如是起，彼有體故，法有體者，此因不成。
外人言：第一義中，有此起住。何以故？共行諸法，彼體有故。此若無者，彼共行法體應不有，譬如馬角。由起住有故，彼共行滅有，是故第一義中，說因力故，起住是有。
論者言：滅亦如是。謂此體已滅、未滅、滅時，欲令有滅者，一切不然。如偈曰：
未滅法不滅，已滅法不滅，
滅時亦不滅，無生何等滅？
釋曰：第一句者，以滅空故，譬如住。第二句者，如人已死，不復更死。第三句者，離彼已滅及未滅法，更無滅時，有俱過故，是故定知滅時不滅。復次，第一義中，滅時不滅，以世傳流故，如當起法來現在者。第四句者，其義云何？一切諸法皆不生故。言無生者，生相無故，無生有滅，義則不然。如石女兒。如是彼欲起者及不起者，於一切時有滅不然。復次，法住無住，彼分別滅，二俱不然。如偈曰：
法體若住者，滅相不可得。
釋曰：以住故無滅，世間悉解，若汝言無住有滅，無過失者，是亦不然。如偈曰：
法體若無住，滅亦不可得。
釋曰：以無住故，如彼滅相。復次，此法為當即住此位滅耶？為住異位滅耶？
外人言：此言何謂？
論者偈曰：
彼於此位時，不即此位滅；
彼於異位時，亦非異位滅。
釋曰：不即此位滅者，以不舍自體故，譬如乳住乳位，亦不於彼異位時滅。何以故？此中說驗，第一義中，乳不於彼酪位時滅，以彼異故，如異瓶等。
復有人言：有如是滅，依止體故，譬如彼熟。
論者偈曰：
若一切諸法，起相不可得，
以無起相故，有滅亦不然。
釋曰：諸法不起，如前已說，未熟已熟，此執不成，譬喻無體。復次，汝言滅者，為有體滅耶？為無體滅耶？二俱不然。如偈曰：
法若有體者，有則無滅相。
釋曰：以相違故，譬如水火。由如是故，偈曰：
一法有有無，於義不應尒。
復次，偈曰：
法若無體者，有滅亦不然，
如無第二頭，不可言其斷。
釋曰：偈譬喻者，以其無故。以此無體驗有滅者，是義不然，法體壞故。復次，汝等若言第一義中有彼滅相及隨滅者，為是自滅？為是他滅？二俱不然。如偈曰：
法不自體滅，他體亦不滅，
如自體不起，他體亦不起。
釋曰：自體起者，此不相應，如前已說。此起若未起，云何能自生？此起若已生，生復何所起？他體起者，如偈言此起若異起，起則無窮過故。起既如此，滅亦類然，滅類偈者，此滅若未滅，云何能自滅？此滅若已壞，滅復何所壞？此滅若異滅，滅則無窮過。滅若無滅滅，法皆如是壞。此釋義偈應知。如自他起，前已廣遮，自他滅者，類同起破。
有人言：得壞因時，壞法方壞者，應如是答。汝立壞因，是義不然。何以故？彼法非是此法壞因，以彼異故，譬如余物。品初已來廣遮，彼說如是起住，以第一義中起因不成，譬亦無體。若世諦中說因譬喻者，違汝義故，如前立驗，已廣分別，道理自在故。如偈曰：
起住壞不成，故無有有為。
釋曰：如外人所說，有彼陰等諸有為法，以有為相和合故者，彼為已破。
復有人言：第一義中有彼牛等諸有為法。何以故？以角垂鑶等相有故，此亦應遮。汝立此等有為相者，為更有相？為更無相？若更有相，此角等，則非牛體，有為相也。何以故？以有相故，譬如牛實，廣如前破。若更無相者，以無相故，此等諸相自然不成，以能相無力故，所相亦無。又有相者，相無窮過，此等一切，如先廣遮。
復有人言：第一義中有是有為。何以故？有待對故，此若無者，應無待對，如石女兒。以彼有為、無為二法相待，由此因故，第一義中有是有為。
論者言：若有為法得成立者，除有為故，可說無為。彼有為法如理諦觀，體不可得，是故偈曰：
有為不成故，云何有無為？
釋曰：如兔角無生，於世諦中亦不作實解，應知此意。以是義故，因等無體。若尒，云何分別有諸相等？為世諦故。如偈曰：
如夢亦如幻，如乾闥婆城，
說有起住壞，其相亦如是。
釋曰：諸仙知彼有為起等，能生覺因，開實知見，如彼智人所說起等，是我所欲，由無智者覆慧眼故，於無實境起增上慢，如夢中語，說彼諸法起、住、滅等。此由染污熏習，各執異因，分別三種，謂有實義，為示彼故，說夢幻等三種譬喻應知。
有人言：起等是有。何以故？現前覺取故，譬如色。又作者有故，亦相續同取故。如是說者，此執不然。何以故？非一向故，為開示彼，如其數量說夢等譬喻應知。
復次，佛婆伽婆見真實者，為聲聞乘對治惑障故，作如是說：色如聚沬，受喻水泡，想同陽焰，行似芭蕉，識譬幻事。此意欲令知我、我所本無自性，猶如光影，亦為大乘對治惑障及智障故，說有為法本無自體。
如金剛般若經說：一切有為法，如星翳燈幻，露泡夢電云，應作如是觀。欲令他解有為無體，是此品義，是故得成。如般若波羅蜜經中說：佛告極勇猛菩薩言：善男子！色非有為非無為，受想行識亦復如是。若色受想行識非有為非無為者，此是般若波羅蜜。又如楞伽經說：有為無為，無自體相，但彼凡夫愚癡妄執，分別有異，猶如石女夢見抱兒。又如金剛般若經說：須菩提！凡所有相皆是虛妄，若見諸相非相，則見如來。如是等諸修多羅，此中應廣說。釋竟。