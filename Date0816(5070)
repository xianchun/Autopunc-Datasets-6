母義今當說，汝等善聽之。是中文雖略，廣攝毗尼義，
依初事演說，智慧者當知。一切經要藏，皆總在此中，
律藏外諸義，母經中可得，律義入此經，如眾流入海。
毗尼外諸義，如母經中得，一切諸經義，隨意皆能解，
律能滅疑惑，如眾經定說，佛所制諸戒，皆在此經中。
問曰：何故名母經？
智者說曰：此經能滅憍慢，解煩惱縛，能使眾生盡諸苦際，畢竟涅槃，故名母經。毗尼者，名滅，滅諸惡法故，名毗尼。今當說母經義。母經義者，能決了定義，不違諸經所說，名為母經。此中解二種經：一、比丘經，二、比丘尼經。一切諸聚，後當廣說。初十人制戒因緣、增一中義，皆入此經中。因初因緣，得知初事，斷人疑心，眾經中義不復惑也。若比丘欲善持毗尼母經中定解，能速除生死，亦勝犯戒賊。
受具足義今當說。何故名受具足？智慧人受具足已不犯，所求成就，故言受具。能成就義，名為受具。以是義故，成就眾善，名為受具。復次，能專心持戒，故言受具。能使成沙門義故，名受具。能使人成就意淨法故，名為受具。能成就寂滅法故，名受具。又成就比丘法故，名受具。於此律中，知見達解，觸證得知，名為受具。
有能成就比丘五種受具，名為受具。何者五？一者，善來，比丘，即得受具；二者，三語即得受具；三者，白四羯磨受戒，名為受具；四者，佛敕聽受具，即得受具；五者，上受具。何故名為上受具？佛在世時，不受戒，直在佛邊聽法，得阿羅漢，名上受具。是名比丘五種受具。
比丘尼亦有五種受具：一者，隨師教而行名為受具；二者，白四羯磨而得受具；三者，遣使現前而得受具；四者，善來而得受具；五者，上受具。
能成就不作一切諸惡，是名受具。又於毗尼藏中，選擇是非，能信行故，名為受具。又能成就斷五蓋法，名為受具。有能除覺觀，亦名受具。能捨愛著禪心，亦名受具。苦、樂、憂、喜，以能捨故，名為受具。能過四空定故，亦為受具。能知諸相滅，亦名受具。又受三歸、五戒，亦名受具。又受八齋法，亦名受具。又受沙彌十戒，亦名受具。又分受戒，名為受具。又能白業觀者，亦名受具。成就種性地故，名為受具。云何名種性地？有人在佛邊聽法，身心不懈，念念成就，因此心故，豁然自悟，得須陁洹，須陁洹者，善法之種性也。四果、四向、第八地、見諦地、薄地、離欲地、已作地，乃至无師獨覺，皆名受具。成就六度，亦名受具。善語，亦名受具。從智慧受具乃至善語受具，皆名受具。
復欲廣說，何等人應得受具？若有善男子、善女人，无障清淨，皆得受具。夫障有三種：業障、報障、煩惱障。清淨人者，聽其出家，剃除鬚髮，著法服，受三自歸、十戒乃至白四羯磨受具。當使出家者知四墮法不可犯也。依四依止，盡形壽受行，乃至梵行營事，得出家法，得法證果受樂，大功德成就。是餘眾事應問和上、阿闍梨，和上、阿闍梨應教毗尼中所應作、不應作，又復勸與諸同學、同業同行一切善法，莫相違返。
何故與受具者？欲使得五通樂，見苦不怖，少欲知足，得大人覺。云何名為得於大覺？如佛所受，行於毗尼故，名為覺。
云何名欲？如佛翹勤不惓故，名為欲。又復明欲繫念在前，如佛覺無異，以是義故，名為欲也。何故名觸？得定故，名觸。得善得惡，亦名為觸。云何名證？不放逸故，名為證。證言知義，如佛覺也。
此中何者是善來比丘受具？如尊者阿若憍陳如。當爾之時，世尊遊波羅捺，尊者阿若憍陳如見法、得法、證法，深解法性，即從座起，整衣服，偏袒右肩，右膝著地，合掌作禮，白佛言：世尊，惟願如來聽我出家，修於梵行。世尊告曰：善來，比丘！聽汝於我法中修於梵行，盡於苦際。此阿若憍陳如即得出家，即得具足。如來言已，身上所著婆羅門服，乃至鬚髮即皆墮落，沙門法服自然在身，威儀庠序，手執應器，如二十年學法者也。尊者阿缽祇、婆犯、跋提伽、摩訶男等，亦如阿若憍陳如也。耶修陁同侶四人毗摩羅、修婆侯、富那伽、憍梵跋提，耶奢童子同侶有五十人，彌低同侶亦五十人，那羅陁摩那婆、跋陁跋期同侶五十人，優樓頻蠡迦葉、那提迦葉、伽耶迦葉，此等徒眾千人，優波提舍、駒律陁而為上首，徒眾二百五十人，如此等皆豪貴巨富，本是外道出家，佛已出世，受悟時至，皆來詣佛，求欲出家。最後須跋陁羅。如此人等皆是善來比丘也。其所得果皆是無學後邊身者。何以故？如來自神口所說故爾，餘人邊不能得也。
問曰：世尊何以不與神力加波羅伽至婆梨伽、富迦羅婆利伽，使善來出家？
荅：意如此。婆醯有障道業，是故不得善來出家。富伽羅婆利伽者，此人現身无學因緣故，不得善來出家。以是義故，雖俱在佛邊，不得一切善來出家也。
三語受具者。爾時，世尊告諸比丘：吾於人天羅網皆得解脫，汝等於此網中皆得解脫。爾時惡魔聞佛此言，即語佛言：汝於人天羅網不得解脫，諸比丘亦不得解脫。佛即說偈荅曰：世人於五欲，第六意識受，吾已離諸欲，惡魔汝自墮。惡魔聞此言已，知佛達其未離欲故，慚愧、憂愁不樂，忽自滅去。佛告諸比丘：汝各各二人共詣諸方教化，莫獨去也。諸比丘即去。彼土諸人聞比丘說法，皆來詣佛。於其中路有生悔心者，即還歸家。以是因緣，諸比丘來白世尊。佛即教使就彼三語受戒，語諸比丘：汝等各各還去，彼方若有求出家者，當為剃除鬚髮，教著法服，與三語受戒：歸依佛，歸依法，歸依僧，如來應正覺是我師。此即三語受戒法也。爾時諸比丘生疑：云何三語即是出家，即是具足？佛為說曰：歸依佛，歸依法，歸依僧，即是出家；第二歸依佛竟，歸依法竟，歸依僧竟，即是受具。以是義故，出家、受具成就也。有人復更生疑：何故優婆塞受三自歸，及以沙彌乃至八戒，皆受三語，何故不名受具也？佛說曰：此二義各異。優婆塞者，不止在三歸，更加五戒，始得名為優婆塞也。沙彌乃至八戒，亦復如是。三語受具者，與此為足，更無所加，故言受具。所以無所加者，三歸有二種：一者，為受五戒、十戒、八齋故受三歸，乃至為受二百五十戒故受三歸；二者，直受三歸。所以爾者，當爾之時，佛未制二百五十戒乃至八齋，以是義故，直說三歸得受具也。佛制不聽三語受戒已，後雖有三語，不成就也。佛所以後斷三語受戒者，因一病比丘，是故斷也。
於時，阿若憍陳如即從座起，整衣服，偏袒右肩，右膝著地，合掌向佛，白佛言：世尊，我等云何得知三歸、三語受具？佛告憍陳如：若人求出家者，當剃除鬚髮，教作如是言我今盡形壽歸依佛、法、僧，乃至說我今依佛出家，婆伽婆是我師也。佛告憍陳如：三語受戒，如我所說解也。尊者憍陳如聞佛所說三語受戒，心開意解，即退坐，禮佛而去。
尊者阿若憍陳如遊行到毗梨耆國，展轉復到毗舍離。毗舍離中有毗梨耆人，二國族姓子合在一處，一名羯羯帶遮，二名羯倫伽，三名毗斤帶遮，四名羯遲遮，五名遮賴遮，六名毗陁跋遮，七名跋陁，八名修跋陁遮，九名，十名耶奢，十一名移須多羅，十二名阿梨耶。此諸人等皆生念言：阿若憍陳如於大沙門法中出家，行於梵行，此是大智見者，乃能隨學，必有妙法，我等何為不就其出家學妙法也？彼所修行，我等亦共修行。爾時，族姓子共論議已，即便相將詣憍陳如所，頭面禮足，卻住一面，白尊者言：惟願大德聽我等於如來法中出家，修於梵行。阿若憍陳如即受其言，聽其出家，為說三語受戒。受戒已，即共相隨，詣於佛所，頭面禮足，卻住一面。尊者陳如即白佛言：此諸族姓子等求欲出家，為其三語受戒，為得戒不？佛告憍陳如：此諸人等三語受戒，具足成就，善得具戒。何以故？過去諸佛亦曾與此三語受戒，未來諸佛亦當與此三語受戒，我今現在亦同彼也，是故得有三語受戒。
白四羯磨者。何以要現前白四羯磨而受具者？解云，當於爾時，佛住王舍城。優樓頻蠡迦葉等師徒已出家竟，有一病比丘無供養者，病困篤已，即便命終。諸比丘等見此比丘病篤命終，一无看病者，二无弟子，二俱無故，苦惱如是，往白世尊。佛即集諸比丘僧：從今已去，斷三語羯磨，於十僧中白四羯磨，聽使受具。如是一一受戒，皆如上廣說，應當知。
爾時，有一惡比丘度人出家。出家者即於師邊生疑，往白世尊。世尊問言：汝先未受戒時，生疑不？荅言：不也。佛言：汝已得具足戒也。復有一人求師出家，受具足戒。得受具已，心中生疑，疑師不清淨，為得戒不，往白世尊。世尊問言：汝先知師不清淨不？受戒者言：不知也。又復問言：汝先知不清淨師邊受戒，不得戒不？荅言：不知。佛言：汝便是得具足戒也。復有一人求師出家，師即為受具足，後心生疑，往白世尊。世尊問言：汝先知汝師破戒不？荅言：知也。又復問言：汝先知不清淨師邊受戒，不得戒不？荅言：知也。復更問言：汝先知汝師受戒時得戒不？荅言：不知也。佛言：汝便得具足戒也。又復一人求師出家，師即與受具足，後心生疑，往白世尊。世尊問言：汝先知不清淨師邊受戒，不得戒不？荅言：先知。復更問言：汝先知汝師師邊受戒不得戒不？荅言：知也。佛言：三事皆知，受戒不得也。以是義故，名為白四羯磨。
云何名為敕聽受具？當於爾時，佛在舍衛國比舍佉鹿母園中堂上，問蘇陁耶沙彌義。沙彌解義，如佛所解，稱如來意。佛即告言：汝從今已往，若有疑惑，恣汝來問。亦即與戒，即得具足。故名敕聽受具。
云何上受具？如有一人，盡一切漏，未滿二十，已受具足，即於比丘法中，自生疑心。同住諸比丘知其生疑，往白世尊。世尊語此漏盡比丘：汝數胎中年乃至閏月，皆數滿不？荅言：不滿。佛即問諸比丘：此比丘得阿羅漢耶？諸比丘白佛：得阿羅漢。佛言：此是上受具也。又復告言：後受戒者，聽數胎中年。
云何比丘尼五種受具？隨師教而行，名為師法受具。當於爾時，佛住釋種園中。時摩訶波闍波提憍曇彌與五百釋種女來詣佛所，到已頭面著地禮佛足，白佛言：世尊，我等女人於佛法中得出家不？佛言：吾不欲聽女人出家。聞此語已，低頭泣淚而去。世尊後時從釋種園向舍衛國祇桓精舍。憍曇彌五百女等聞佛向祇桓精舍，心懷悲惱，自慨其身不在佛法之次，各自剃頭，著法服，隨佛後而去，到祇桓精舍，在外而立，見尊者阿難。阿難即問母及諸女言：優婆夷等何為剃髮，自著法衣，顏色憔悴，而不悅乎？母及諸女即荅言：所以不悅者，但世尊不聽女人出家，是故憂色也。阿難言：且止，當為白世尊。阿難尋入，即啟世尊：是優婆夷等求欲出家，願世尊聽許。佛告阿難：吾所以不聽女人出家者，如世人家，男少女多，家業必壞，出家法中若有女人，必壞正法，不得久住。阿難重白佛言：女人於佛法中修梵行，得四果不？佛告阿難：能修梵行，其志不退，亦可得耳。阿難復白佛言：惟願世尊聽女人在佛法之次。佛告阿難：女人能行八敬法者，聽其出家，若不能者，不聽在道。所以為女人制八敬者，如人欲渡水，先造橋船，後時雖有大水，必能得度，八敬法亦如是，怖後時壞正法故，為其制耳。佛告阿難：汝今為女人求出家，後當減吾五百世正法。阿難聞此之言，憂愁不樂，即出外問諸優婆夷：佛說八敬之法，能奉行不？諸女聞此語已，內懷歡喜，即請阿難還白世尊：我等今日蒙世尊施法，當奉行之。譬如有人沐浴香湯，莊飾已竟，更有人來，以花鬘莊其頂上，我等今日亦復如是。阿難以此之言即啟世尊。世尊言：此等已得受具。是名師法受具。白四羯磨受具者，如上病比丘經中所說。遣使受具者，亦如比丘尼經中所說。
云何名善來比丘尼受具？當於爾時，世尊在舍衛國。摩登祇女來到佛所，頭面著地，禮世尊足，退坐一面。佛即為說法，深悟法性，得須陁洹果，求佛出家。世尊告曰：聽汝於我法中，善修梵行，盡諸苦際。佛言已訖，頭髮自落，法服、應器忽然在身，威儀庠序，如久服法者。是故名為善來受具。
上受具者。盡諸有漏，成阿羅漢，如上沙彌，雖未滿二十，得阿羅漢故，名為上受具，此比丘尼亦復如是，是名上受具。比丘尼五種受具竟。
立善法上受具者。爾時，王舍城中有婆羅門，名尼駒陁，錢財、珍寶巨億無量。此婆羅門家生一子，字畢波羅延，父母種姓清淨，諸婆羅門所有經書無不悉達，乃至大人之相亦能達之。此畢波羅延童子父命終後，家中有碎金九十六斛，錢有八十億勒沙，十万一勒沙也，奴婢、僕使有千聚落。其婦字跋陁，顏貌殊特，世之無類。故能割愛斷貪，捨之而去，默生此念：世閒若有應真羅漢者，就之出家，詣彼苦行仙人林中，修於梵行。作是念已，故能割愛斷貪，捨之而去，詣彼苦行仙人林中，十二年茹菜食果，飲清流泉，修於梵行，得諸禪心，成就五通。
世尊爾時現出於世，在鹿野苑初轉法輪，僧已成就，與大比丘眾千人俱。如此人等，皆是耆舊長宿，國之所重，諸根寂靜，皆是漏盡解脫者也。世尊與諸比丘展轉遊行，到摩竭提國，入若致林中，在尼駒樹王下住。爾時，世尊以佛眼觀於世閒：何等眾生生於世閒，少諸煩惱，有大神力，能堪聽受吾所說法？如來見畢波羅延童子在優吒林中，見已即生此念：是人堪受吾之正法。爾時，世尊欲度畢波羅延童子故，與千比丘俱，從摩竭提國向多子塔，到已，在樹下止住。一日，於此林中，佛神力故，光明照曜，林樹焰赫，而皆大明。譬如秋月、无雲翳日，如來光明亦復如是。
此童子十二年已，自然生心欲向多子塔，經涉嶮難山谷林藪，到多子塔。到已，見此林中光明殊特，與世超絕，默自生念：此中或有諸天、釋、梵、大力神仙、師子王等，是故此林有異瑞相。畢波羅延童子漸漸前行，見如來足迹，有千輻相輪具足分明，即尋迹前行。遙見如來諸根明淨，顏貌殊特，眾相具足，儼然而坐。童子即時衣毛皆豎，生於信心，內自默念：本出家時心中所期，今此是也。諸天即復唱告語言：不須疑也。此童子復見諸比丘繫念坐禪，即生念言：本所求者，今乃得見。直前詣佛，到已，頭面著地，以兩手摩佛足，口復嗚之，自云：我姓迦葉，字畢波羅延童子。如是三稱。爾時，世尊告諸比丘：若有煩惱結漏未盡，非一切智，亦非人師，受成就善法人禮者，頭破作七分。吾今實是煩惱結漏盡者，為一切人作福田者，慈愍眾生者，亦是一切智者，是故受此童子禮也。爾時，世尊告童子言：汝今已具足供養，信心成就，可退坐一面。童子即受告敕，禮佛足已，退坐一面。
爾時，世尊為彼童子種種因緣巧說諸法，示教利喜。童子即悟法得道，獲須陁洹果。即從座起，合掌作禮，前白佛言：世尊是我師，我是聲聞弟子。佛即為童子說如是言：當於四念處，親近修行。廣演乃至八聖道，亦如是。佛告童子言：汝入諸族姓子聚落，心莫染著，猶如月照世閒，無所染著，汝入諸聚落，心無染著，亦復如是。如蜂採花，入諸聚落亦應如是。童子，如真陁羅童子喻，當捨恃姓、財、德之心，應當謙下入於聚落。如牛群中大牛，自恃角峰，慢於餘者，後時刖角，慢心都息。汝入聚落，心无染著，亦應如是。佛告童子：內六入莫取想封著，繫縛心也。外六入乃至中六識亦如是。色陰亦不應封著取想，乃至識陰亦如是。眼、耳、鼻、舌、身、意及外六塵，得覺觀、意觀，亦應如是不取想也。譬如空中水渧，渧渧相尋，無有滯㝵，觀十八界、十二入、五陰等，不取著，心无罣㝵亦復如是。善男子，汝如此應學。童子白佛言：奉世尊教。爾時，童子聞佛世尊引諸譬喻，種種說法，即悟取解。
童子受法已，即從座起，遶佛三匝，禮佛而去，到一樹下，端身繫念佛所說法，七日七夜，至八日朝，諸漏已盡，三明六通，具八解脫，證阿羅漢果。得阿羅漢果已，往至佛所，頭面著地禮佛已，卻坐一面，白佛言：世尊，我先聞如來所說法，七日七夜，至八日朝，諸漏已盡，心得解脫，得三明六通，獲阿羅漢果。譬如有人說言，有一大象，高於七肘，復有一樹，高六肘半，說言此樹能蔭象者，无有是處。若有得羅漢果，三明六通，具八解脫，能過我者，无有是處。佛告迦葉：善哉，善哉！迦葉，如汝所說，汝於我所說法中，種種諸喻，深悟無生，得阿羅漢果，即是受具足戒也。
爾時，世尊因是事故，集諸比丘，告言：我先為迦葉說如此法，汝等今日皆修行之。佛復告諸比丘：從今已去，聽汝等立善根上受具。佛告諸比丘：過去諸佛、未來諸佛皆立善根上受具，我今亦復如是。是名立善根上受具也。
爾時，尊者迦葉即從座起，偏袒右肩，右膝著地，合掌禮佛，白佛言：世尊，我等於如來法中，住何等法，修何等法，行法之人有何差別？佛言：善哉，善哉！迦葉，汝之所問甚善，如泉涌出，不可窮盡，所問住、修乃至差別言辭、義理，所問无滯。佛告迦葉：四聖種是住處，十二頭陁名為行處，盡諸有漏名為差別。
迦葉白佛言：四聖種、十二頭陁，乃至漏盡解脫，當頂戴奉行。若長者若長者子，沐浴香湯，以上衣服而自莊飾，更有人來，以好花鬘繫其頂上，我等亦復如是，頂戴如來所告敕法。佛告迦葉：汝云何復住四聖種中？迦葉白佛：一者，隨前所得糞掃衣，以為足想；二者，見前人所著糞掃衣，亦讚歎之；三者，自見所著糞掃衣，不自恃譏彼；四者，得飲食乃至病瘦湯藥，隨所得，以為足想，又復不自恃譏彼。又於他人，不生此念：彼人勝我，彼人不如我。復不念言：彼人似我，此人不似我。復不生心：此人卑我，彼人不卑我。復不念言：彼人妙我，彼人不妙我。世人皆與上相違，而我如上也。佛告迦葉：四聖種住應如是學。迦葉，云何復欲行十二頭陁？迦葉白佛言：一者，常自行空閑靜處，亦當讚彼閑靜之處；二者，乞食；三者，糞掃衣；四者，若有瞋心，止不食，滅已乃食；五者，一坐食；六者，一時受取；七者，常塚閒行；八者，露地坐；九者，樹下坐；十者，常坐不臥；十一者，隨得敷具；十二者，齊三衣。如此等法，皆應讚歎，亦不自恃譏彼，乃至少欲，眾具知足，眾具廣示於人。佛告迦葉：善哉，善哉！如汝所言，行十二頭陁正應如是。
佛復告迦葉：汝可隨吾按行林藪。迦葉荅言：奉世尊告。佛起而去，迦葉即捉坐具著肩頭，隨世尊後。迦葉隨佛，如師子子隨大師子。爾時，世尊隨道而行，到一樹下，告迦葉言：汝可為吾於此樹下敷座。迦葉即奉告，揲僧伽梨四揲敷座。如來就坐。迦葉禮佛足。世尊以右手按坐，告迦葉言：此坐甚柔軟。迦葉言：世尊，此坐實柔軟，此衣是弟子初出家時衣，此衣新時價直迦尸一國，今價已退，可直半國。惟願如來納受此衣。佛告迦葉：吾憐愍汝故受此衣，汝受持何等？即白佛言：我當取迦尸迦草糞掃衣中最下者，求覓受持。佛告迦葉：善哉，善哉！汝受持迦尸迦草糞掃衣者，多所利益，多所安隱。
爾時，世尊與大比丘僧千二百五十人俱，復次遊行摩竭提國，夜到林中善立摩拘陁樹王下坐。爾時，六群比丘於靜房中共談：迦葉不如阿若憍陳如等善來受具，亦不如毗舍離拔祇子比丘三語受具，亦不如婆盧波斯那比丘白四羯磨受具，此非受具者也，云何與諸比丘同共布薩、羯磨？世尊爾時在樹下以天耳聞諸比丘在屏處論。佛告迦葉：為吾取水。迦葉即持缽向池取水。六群比丘見迦葉來到，六群即逆語言：汝非如五人憍陳如等善來受具，亦不如毗舍離子三語受具，亦不如婆盧波斯那白四羯磨受具，汝非受具，云何與諸比丘同共布薩、羯磨？迦葉即荅諸比丘言：世尊為我在多子塔建立善法上受具竟。說此言已，即持水來到佛所，奉佛缽水。佛飲已，餘殘持與迦葉。迦葉取水已，整衣服，偏袒右肩，頭面著地禮佛足，合掌白佛言：六群比丘見向說言：汝非善來受具，復非三語受具，亦非羯磨受具，云何同僧法事？弟子荅諸比丘：世尊為我在多子塔建立善法上受具，汝等當詣佛諮啟取足，得與不得，隨佛所說，當受行之。
爾時，世尊為欲斷未來諸比丘謗毀心故，告阿難言：汝往到王舍城，此城中若有諸比丘，盡集在大僧坊中。阿難即受教而去，至彼即集諸比丘在大僧坊。眾僧集已，即來白佛：僧已集竟，世尊自當知時。爾時，世尊即詣僧坊，安庠就座，右脅而臥，如象王觀，諦視迦葉。爾時迦葉從座而起，右膝著地，頭面禮佛，胡跪合掌，白世尊言：本在家時，父終亡後，粟金有九十六斛，金錢有八十億勒沙，自妻顏容瑰瑋，世之无疋，內自思惟：若有真阿羅漢者，當受之出家。思惟已，即捨愛斷貪，出家求道，世閒若有弟子師者，惟佛是也。云何六群謗言不受具也？又復更言：世閒若有奇色妙寶，不出己有，非貪財視色，久已捨之，云何方被謗？從出家已來，在彼林中十二年，得四禪心乃至五通，未有一念亂心在前。何以故？見此生死諸行可怖畏故。復次言：家父在時，用二十億金錢娉妻，一日三時隨時易服，未曾有乏，乃至病瘦醫藥。及離世八法，恃姓豪貴不曾經心，雖娉其妻，各修梵行，未曾有毀。迦葉白佛言：世尊，我過去世緣以食施辟支佛故，從是以來，常樂出家，求涅槃解脫，佛自證知。何以故？心中常自怖畏流轉五道，受於生死。世尊，我初至多子塔林中，見如來，即生此念：此即是本出家時所求師也。何以故？我於過去諸佛生於信心，今見世尊，生於信心，等無有異。
爾時，世尊告諸比丘：若有煩惱結漏未盡，非一切智，復非人師，受此成就大士禮者，頭破作七分。吾實是煩惱惑累、无明闇障皆已永斷，知一切法，為人作師，是故受此人禮。爾時，迦葉即白佛言：諸比丘雖如此謗，亦无憂惱。世尊，今時雖復種種讚歎之德，亦不欣悅。何以故？我觀能讚所讚，是二皆空。所以者何？我得一切無我無人諸法空觀故。從爾時，世尊在多子塔為我說月光喻、水渧喻已來，心心相續，常念此法，更無餘想。所以爾者，常繫心在於善法，不隨餘念。世尊，我未見佛時，十二年中常觀地、水、火、風及與三界，皆作空想，況於今日遇世尊說法，有餘心想？亦復无有三世見聞覺知，豈於六群生異念乎？世尊為我說四聖種已來，我亦不取味觸之想，見此陰身如四毒蛇，行四威儀，心不與俱。何以故爾？久知此是過患之本。觀此五陰念念生滅，亦如五拔刀賊。觀色集色滅，受想行識，識集識滅。觀六入，空聚落中五拔刀賊。觀於无我。世尊，我觀此身如器盛不淨，流出於外，身隨身觀。世尊，我觀此心無常迅速，如野馬疾風，心隨心觀。我觀受苦生滅代謝，如水流、燈焰，受隨受觀。我觀法无我，屬諸因緣，法隨法觀。世尊，我於如來所說法中无有錯謬，當頂戴奉行。
世尊，我於爾時王舍城千二百五十僧中，眾僧行籌唱言：誰是應真？可捉此籌。我於爾時即拔此籌。若不遇如來出世，應得辟支佛，而入涅槃。所以爾者，曾於諸佛久種善根。我於爾時在畢波羅石窟中卒遇小患，世尊故來問疾，但窟小身大，我即以手舉此石窟令大，世尊即入，為我說苦空法也。爾時，我在畢波羅窟中入火光三昧。是時，帝釋、梵王來，禮我足。復有一人捉刀欲害我。我從定出，觀此二人平等无異。
復言：我在大眾及與私房，威儀無異。佛告諸比丘：威儀進止，當如迦葉。我雖聞此言，不以喜悅。迦葉復言：我夜經行，及中時乞食，意中生念：夜短中逼。舉目上看日月，皆住不行。諸天變為人身，前後圍繞，供養於我，我於爾時於此事中，都无喜歡奇特之心。我於王舍城中，與千二百五十比丘俱集一處，行籌唱言：如來滅後，誰能持佛法？我於爾時，即拔此籌。所以爾者，於論中，辯才无制御者，是故拔籌。若有正問：於五欲中，誰不重染？應說我是。何以故？於三有中，善得解脫故。若有人問：於根、力、覺、道，誰能成就？我於此中能師子吼。何以故？於一切苦、集、滅、出離，知味知過，如實見之。欲如火坑，乃至喻於矛戟，欲之過患亦復如是。我无愛貪，永已絕矣。心緣解脫涅槃，速疾如山頂水，捨於有漏，如棄㖒唾。我以廣修四念處乃至八聖道，於八解脫定自在出入，我於神通自在无㝵。世尊，我於眾生有漏、無漏種種諸心，皆能悉達，我知眾生過去無量宿命。世尊，我以天眼過於人眼，見眾生生彼死此，皆悉見之。我盡諸有漏，心得解脫，慧得解脫。迦葉言：諸比丘及餘六群大德，莫謂我自歎其德，所有功德皆已捨之，況復其餘虛假之名。所以說者，為欲利益長夜諸眾生故。佛告迦葉：善哉，善哉！迦葉，汝所利益事，除吾一人，其餘聲聞无能及者，汝可為諸六群，愍其痴故，當與懺悔。
爾時，優波離即從座起，偏袒右肩，右膝著地，合掌禮佛，問世尊言：一切諸佛皆建立善法上受具不？佛告優波離：非一切諸佛皆建立之。所以立者，為五濁眾生建立之耳。五濁者，所謂劫濁、命濁、眾生濁、業濁、煩惱濁。過去、未來諸佛亦復如是，我今五濁惡世，是故制之。優波離問佛：幾處得建立善法上受具滿足？佛告優波離：五處滿足。何等為五？一者，最後邊身；二者，婆醯破羅伽至婆勒伽，先得須陁洹果者是；三者，隨順蘇陁夷，諸漏已盡，心得解脫；四者，難陁放牛兒；五者，今迦葉如來受具戒，非餘聲聞。優波離，此五處建立善法上受具，而得滿足。世尊，有幾處白四羯磨受具，而得滿足？佛言：有五處，而得滿足：一者和上如法，二者二阿闍梨如法，三者七僧清淨，四者羯磨成就，五者眾僧和合與欲。優波離，此五處不成就，不名滿足。
此中有四種受具，從善來乃至白四是也。比丘尼亦有四種受具：一者如摩登祇女是，二者師法是，三者遣使現前是，四者白四羯磨是。敕聽受具、上受具此二皆作建立善法上受具名說。比丘尼上受具，亦建立善法上受具名說。是名受具。
不受具者，異於上受具，名不受具。若聲聞用善來語授人戒者，不成受具。用三語授人戒，亦不得受具。白四羯磨唱不成就者，亦不得受具。非法僧，亦不得受具。何者名非法僧？不就戒場，先羯磨後白，又復更作餘羯磨，皆名非法僧。離佛、離法、離毗尼受具，亦不得具。年不滿二十，不得受具，若受亦不得具。若无和上，若二和上，若三乃至眾多作和上，亦不得受具。若受戒者，若和上隱身不現，亦不得受具。十數眾僧雖滿，若一隱不現，若受戒者不現，亦不得受具。外更不結大界，直結小界，亦不得受具。若和上、眾僧、受戒人互在界內外，亦不得受具。有十三種人不得作和上受具：若在家受優婆塞戒，若毀破一，有受八齋毀一，若受沙彌十戒毀一，如此人者，後出家，亦不得戒，亦不得作和上；二者，若出家、在家，破比丘尼淨行，亦不得作和上；三者，為衣食故，自剃頭，著袈裟，詐入僧中，與僧同法事，此亦不得作和上；四者，若有外道人於佛法中出家，後時厭道，不捨戒而去，從外道中還來，欲在法中，佛不聽此人在於僧中，亦不得作和上；五者，黃門不得作和上；六者，煞父；七者，煞母；八者，出佛身血；九者，煞真人羅漢；十者，破和合僧；十一者，若非人變形為人者，名為非人；十二者，若畜生道變形為人者；十三者，二根人。如是十三種不任作和上。何以故？是人无戒故。
尼遣使受戒中，佛在世時，惟有一女得。所以得者，但此女顏容挺特，世所無比，若往者，恐惡人抄掠，是故佛聽。今時若有如是比者，可得遣使受戒，其餘一切要現前得具，不現前不得。師法受具中，除憍曇彌五百諸女，其餘一切不得師法受具。上受具中，除尊者摩訶迦葉、蘇陁耶，其餘一切不得建立善法上受具。若男子、女人其性調善，慧亦明了，無有諸難，得受具足。復有三人，不得受具：一不自稱字，二不稱和上字，三不乞戒。此三種人不得受具。與此相違，得受具足。復有五人可受具足：一、成就丈夫，二、不負債，三、不是人奴，四、年滿二十，五、父母放出家。是五種人得受具足。復有五處，白四羯磨受戒滿足。何者五？一者和上，二者阿闍梨，三眾僧具足，四性調順，五諸根具足，無諸障㝵。是名五處受戒滿足。與五人相違，不得受具。復有二人，不聽受具：一者有業障，二者龍變為人。若先不知，與受戒，後時知，應擯出眾；先知，不應與受戒。如上十三比類應廣知。復有一人，不應受具：此身上忽生白色，生已復滅。若先知，不應與受具；若不知，已受具竟，後時雖知，不應驅出眾。
云何為業？思業、行業、可思業、故思業、非可思業，可受業、不可受業，少受業、多受業，已受業、未受業，色業、非色業，可見業、不可見業，有對業、無對業，聖業、世閒業，現身受業、生受業、後受業，趣惡業、趣天業、趣涅槃業。有三業，一切諸業攝在其中：白業、白第二業、白第四業。復有四業：非法作業、法作業、群共作業、業齊集作業。復有四種業，有比丘群業共作非法羯磨、齊集業共作非法羯磨、群共業作法羯磨、齊集業作法羯磨。此中非法業、群共業，諸比丘不應作。非法業、齊集業，此二業不應作。法業、群品業亦不應作。法業、齊集業，此二業應作，吾所聽之。
此中有三種，應當知：一者白業，二者擯罰業，三非白非擯罰業。云何名為白業？白已剃髮，受沙彌戒乃至大比丘戒亦先白後受，若不聽，不得受比丘法。一切皆如是，若有所作，要白眾僧，聽得，不聽不得作，是故名為白業羯磨。云何名為擯罰羯磨？若有比丘不順佛語，或自白僧，或他白僧，僧集，隨其罪輕重，眾訶責擯出。或有人擯罰，罪負未訖，更重作之，眾僧亦更重訶責。如此之類，皆名擯罰業也。云何名為不白不擯罰？若有比丘僧差營房舍，此業非白，亦非擯罰。又復此人僧初與羯磨，立作營房人，是亦非白，非擯罰，是業名為非白非擯罰。又復解羯磨非一，如羯磨亡比丘物，此羯磨非白，非擯罰，是故有異。受功德衣羯磨亦如是。如結大界羯磨、淨地羯磨，如此等不在白、擯罰羯磨也。
復有二種羯磨：一為人，二為法。何等為法羯磨？如白已，說波羅提木叉戒、自恣，如平僧坊地，差營事人，差分衣缽人，如為受迦絺那衣，捨迦絺那衣，結界，捨界，離衣宿。先布薩，卻安居者，諸比丘檀越請安居，安居日滿，比丘尼為飲食美故不去，檀越心生疲厭。諸比丘即往白佛，佛即制：安居竟，比丘尼若過一日，波逸提，若大比丘，突吉羅。齊集自恣，問法荅法，問毗尼荅毗尼。問法者，迦葉是；荅法者，阿難是。問毗尼者，迦葉是；荅毗尼者，優波離是。俱名依法羯磨。
云何名依人羯磨？如度沙彌法，先白，後剃髮、受戒。如行波利婆沙，日未滿，更犯，還行本事，行摩那埵，行阿浮訶那。與現前毗尼，憶念毗尼。因闥婆摩羅子被謗故，佛制憶念毗尼。因難提伽比丘本清淨心受戒，失心所作違於毗尼，後還得本心。諸比丘謗言犯罪。此比丘自言：我本失心時所作，不覺不知。佛言：痴狂心所作，不犯。是故此比丘從眾僧乞不痴毗尼。
云何名自知比丘？佛在世時，常自說戒。忽至說戒日，說戒時至，初夜、中夜諸比丘請佛說戒，佛默然不說。目連以天眼觀此眾中，誰不清淨，佛不說也。見一比丘不清淨，目連即起，捉臂牽出。佛即告目連言：何以不審悉問之？諸比丘應自知，所以初夜、中夜佛不言者，外有惡賊故。
爾時，舍衛國諸比丘鬥訟，此應滅之。云何得滅？眾中三藏比丘當取其語，和合滅之。有比丘字訶德，有風熱亂心故，與諸外道論義，言辭錯亂，前後不定，為外道所笑。諸比丘白佛。佛呼此比丘在前，語言：汝莫亂心故與人論議，言應定實。現前訶責，現前滅之。爾時，舍衛國諸比丘諍訟。佛告諸比丘：各各相向五體投地，如草敷地滅所諍訟。犯事後，當懺悔除滅。從訶責羯磨，乃至知種種雜物人羯磨，此是依人羯磨。
有羯磨成，事不成，有事成，羯磨不成，有俱成，有俱不成。羯磨者，法也。事者，人也。云何名事成，羯磨不成者？此人清淨，一切無諸障㝵，是名事成。羯磨不成者，或言語不具，亦前後不次第，說不明了，是名羯磨不成。何者名為羯磨成，事不成？羯磨成者，言語具足，前後次第，說亦明了，是名羯磨成。事不成者，有人諸根不具，及餘障㝵，是名事不成。又俱成者，羯磨及人此二皆具，故言俱成。俱不成者，羯磨及人二俱不足，是名俱不成。
應止羯磨者。諸比丘皆集，但所作不如法，應羯磨作法不羯磨作，應白作法不白作。眾中有持毗尼、行清淨者說言：此非法非律，是不應作。即止不作，是名止羯磨。不應止羯磨者，眾僧齊集，所作亦皆如法，眾中无譏慊者，是名不應止羯磨。此二章卑犍度中廣說。章卑者，國名也。
擯出有二種羯磨：一永擯，二為調伏故擯。調伏者，未懺悔中間，及飲食、坐起、言語，一切僧法事皆不得同，是名擯出調伏羯磨。此人若剛強，永無改悔，盡此一身，不復得同僧事。尊者優波離即從座起，整衣服，合掌禮佛，白佛言：世尊，若有比丘於僧事無缺，而強擯者，此事云何？佛言：擯有二種：一者善擯，二者惡擯。如擯十三種人者，名為善擯，與此相違，名為惡擯。是名擯出羯磨。
復有眾僧聽懺悔入僧次第羯磨。若比丘為調伏故擯出者，此人後時改悔，求僧除罪，僧有所教敕，皆順僧意，不敢違逆，能使眾僧齊心歡喜，僧即聚集解擯羯磨，更作聽入僧羯磨，是名聽入僧羯磨。優波離問佛：擯出懺悔，此事云何？佛言：為調伏者，聽使懺悔。永擯者，不聽懺悔。
何者名為訶責羯磨？有人僧中健鬥強諍，於僧法事中皆不如法，現前種種訶責，乃至擯出。此呵責事，訶責犍度中廣說。有呵責者，若比丘作種種不如法事，眾僧呵言：長老，汝犯不如法事。此人即荅僧言：我不知不見犯何等事。僧應種種苦責擯出，是名呵責羯磨。
諫法應三處諫：見、聞、疑破戒、破見、破行。諫者，有五事因緣：一知時，二利於前人，三實心，四調和語，五不麤惡語。復有內立五種因緣故，應諫：一利益，二安樂，三慈心，四悲心，五於犯罪中欲使速離。是名諫法緣事。云何名為緣事？若因若緣。此中從何初起？如拔陁波羅比丘經中，應當廣知。爾時，世尊在舍衛國，一坐而食。佛告諸比丘：吾一食已來，身體調適，無諸患苦，汝等亦應一食。諸比丘聞告，歡喜奉行。拔陁波羅比丘不順佛告，不能一食。何以故？我常數數食，以此為法。佛復告言：汝能多食者，中前多乞，一坐而食。復言：不能。佛復欲遊諸國邑，阿難為佛縫衣。此比丘到阿難所，問言：汝何所作？阿難荅言：世尊欲遊諸國邑，是故為佛縫衣，汝住此或无利益。聞此語已，即到佛所，五體投地，白佛言：世尊，當為弟子懺悔。佛言：懺悔無益，一切沙門、婆羅門皆知汝行非法。若順吾言者，四禪、四空定、諸通、解脫皆可得耳，不用吾言者，於此諸善不可得也。復更慇懃三請世尊。世尊然後受其懺悔，復為說法：若人造惡，能改悔者，於佛法中多所利益。如是廣說。此拔陁波羅比丘數數犯罪，諸比丘見已諫之，聞諫之言，不以經懷，便以餘言而荅。佛向拔陁波羅比丘言：有一比丘犯種種罪，諸比丘見已如法諫之，此比丘更以異言而荅，復生瞋恚。佛言：此比丘雖不受諫，亦應諫之。所以爾者，欲使諸沙門、婆羅門一切廣聞，亦欲使其現身長夜受苦。佛說曰：調伏法有三種：一、呵責，二、別住宿，三、當令依止有智慧者，乃至驅出。是人因是事調伏，心意柔軟，順僧法而行，能使大眾歡悅，是名調伏法。
舍摩陁者，秦言名滅。何等比丘事應滅？若有比丘隨善法，能除四受：一者欲受，二者見受，三者戒取受，四者我取受。能除此四受，隨順行出離法，善者念念增進，惡者捨之，是名為滅。又復滅者，從現前毗尼乃至敷草毗尼，滅此七諍，亦名為滅也。不應滅者，若比丘成就五法，起鬥諍事：一者，常樂在家；二者，常樂依國王、大臣；三者，不樂依僧；四者，亦不依法；五者，眾僧所行事，皆不順之。若比丘成就此五種事，所有諍事不應滅之。復有比丘成就五法，有諍事起，應當滅之。何等為五？五者與上五事相違，即是五也。成此五法，所有諍事應當滅之。又復滅者，隨僧行法，能隨順之，所有善法日日增進，其所行事常為解說，若有事，能令僧喜，行之不惓。是名滅法。
捨戒法。若比丘愁憂不樂，不樂梵行，欲歸家，不樂比丘法，於此法中生慚愧心，意欲成就在家之法，出家法於我无益，在家法益我甚好，意欲捨比丘法還家，作如是語：我捨佛、法、僧、和上、阿闍梨、梵行、毗尼、波羅提木叉戒。如是廣說，應當知是為捨戒。不捨戒者，若痴狂、心亂，乃至口噤不能言者，不名捨戒。如是廣說，應當知。戒羸者，比丘生念，不樂梵行，樂在外道，乃至作僧祇人，是名戒羸。戒羸事如上文中所說。
說戒法。應如法集僧。僧集已，應當一白羯磨，不應二、三、四白羯磨也。僧作法事，如法取欲，皆應默然，不應遮也。僧若不滿足者，不應說戒，僧若滿足，應廣說戒。時不中、略說也。時者，無留難名為時。
爾時，世尊於靜房中心念：我為諸比丘制戒，說波羅提木叉，乃至能使人得四沙門果。波羅提木叉者，戒律行住處，是名波羅提木叉義。爾時，諸比丘用歌音誦戒。佛言：不應，當以高聲了了誦戒。歌音誦戒，有五事過：一心染著此音，二為世人所嫌，三與世人無異，四妨廢行道，五妨入定。是名五事過也。
佛在世時，諸比丘日日說戒，眾僧皆生厭心。佛聞，即制十五日一說戒。爾時，於一住處說戒。僧坊既大，諸比丘遠者不聞，是以如來為諸比丘制法：僧眾若多，僧房亦大者，應當正中敷座，說戒者在此座上，當高聲了了說，使得聞之。爾時，諸比丘在一住處，僧眾雖大，無誦戒者，法事不成。世尊聞已，告諸比丘：從今已後，有出家者，至五臈，要誦戒使利，若根鈍者乃至百臈，亦應誦之。若故不誦，若先誦，後時廢忘，若復鈍根不能得者，此等三人有四種過：一不得畜弟子，二不得離依止，三不得作和上，四不得作阿闍梨。是名不誦戒者罪。
有八種難，得略說戒：一者王難，二者賊難，三者水難，四者火難，五者病難，六者人難，七者非人難，八者毒蛇難。有此八種難，得略說戒。略有五種：一者，說戒序已，稱名說言，四波羅夷，汝等數數聞，乃至眾學亦如是說；第二略者，從戒序說四事竟，後亦稱名，如前也；第三略者，從戒序說至十三事，後者稱名，亦如前二；第四略者，從戒序說至二不定，餘者稱名，亦如前三；第五略者，從戒序說，乃至尼薩耆波逸提，後者稱名，亦如前四。
爾時，有眾多比丘在一處，皆根鈍無所知，有賊難，不得就餘寺說戒，法事不成。佛聞已，教諸比丘：汝等當略說戒：諸惡莫作，諸善奉行，自淨其意，是諸佛教。是名略說戒。
不成說戒有四種：非法群共說戒，不名說戒；非法齊集，此亦不名說戒；群共此，亦不成說；應一白處二白，此亦不成說戒。若有比丘於說戒時，三四別共私論，起貢高心，因說戒論義，生於諍訟，如此說戒，不成說戒。不成有二種：一、鬥訟故，說戒不成；二、惡心故，增長煩惱。是二皆不成說戒，此事布薩犍度中，應當廣知。
是處應說何者？若比丘未犯罪，心中生念：云何不犯眾惡，而得生善？即詣持法、持毗尼、持摩得勒伽藏者問之：尊者，何者是法？何者非法？何者可說？何者不可說？彼師聞此語，即次第為說，法如法說，不如法不如法說，如毗尼如毗尼說，非毗尼如非毗尼說，輕如輕說，重如重說，麤惡語如麤惡語說，非麤惡語如非麤惡語說，犯如犯說，不犯如不犯說，殘如殘說，不殘如不殘說，應如應說，不應如不應說，制如制說，不如制如不如制說，所說如所說，不如所說如不如所說，齊量如齊量說，不齊量如不齊量說，分別如分別說，不分別如不分別說比丘法。
食在界內，无淨廚不得食。何以故？佛遊諸聚落，見諸比丘共諍，佛問比丘：諍何等事？比丘白佛：昨日食已，有餘殘食，是故諍之。佛言：從今已去，宿食及在大界內食，无淨廚者，一切不得食。
眾僧住處初立寺時，眾僧齊集，應先羯磨作淨廚處，後羯磨眾僧房舍處。若當時忘誤，不羯磨作淨廚處者，後若憶，還解大界，後解小界，先羯磨淨廚處。結界法，先結小界，後結大界。共宿食、殘宿食、眾僧小界內所作食、僧自手作食，若僧值世飢饉得食，餘時不得食。受食已，檀越來請，彼中食即足，應以此食轉施餘僧，彼僧得已，應作殘食法而食。復有諸大師，為國主所重請食，彼中食足，餘殘將來，施同住處僧，僧怖不食。佛言：聽汝作殘食法食之，无過。有比丘外得果來，即與淨施主，施主值世飢饉，不還本主。佛因而制戒：從今已去，若世飢饉，得自畜而食，池中果、一切果亦如是。
畜缽法，除鐵缽、瓦缽，餘一切缽皆不得畜。色中上色衣不應畜何者？錦紋、鬘花，如此等衣不中畜。
應說者，有比丘生念：云何修諸善法？往詣諸智者所，問言：云何名犯？云何不犯？云何懺悔？因何事而犯？彼師隨順毗尼，為說犯、不犯，如是廣應當知。問者聞師說已，心中無復憂苦，隨順師教，如毗尼而行，心得清淨，隨順善法，更无餘念，是名應說。又復應說者，比丘生念：厭患生死，云何出離修道，而得涅槃？生此念已，即到智者邊問之：尊者大德，云何修四禪，乃至四果？彼師次第為說，乃至阿羅漢果，是名應說。
云何名為非法說？彼師為問者說，法說非法，非法說法，乃至所說名非所說，不所說名所說，限量作非限量，非限量作限量，分別名不分別，不分別名分別，從食、缽乃至飲，皆亦如是。又不應說者，有比丘問智者：云何得初禪乃至四果？智者為說：汝之所問，得過人法，汝犯波羅夷。是名不應說。
往時，有比丘字難提伽，失性，於眾僧布薩日或憶或不憶，憶時來，不憶不來。諸比丘往白世尊。佛告言：但與此比丘作失性白二羯磨，雖不來，法事成就。此布薩犍度中廣明。此比丘還得本心，心中生疑，本失性羯磨為捨不捨。往白世尊。佛言：得心者，可捨之。諸比丘復疑：後還失心，此復云何？佛言：還作失性羯磨，後得本心還捨。
比丘受人施不如法，為施所墮。墮有二種：一者，食他人施，不如法修道，放心縱逸，無善可記；二者，與施轉施，施不如法。因此二處，當墮三途，若無三途受報，此身即腹壞食出，所著衣服即應離身。應施者，若父母貧苦，應先授三歸、五戒、十善，然後施與。若不貧，雖受三歸、五戒，不中施與。復有施處：一者治塔人，二者奉僧人，三者治僧房人，四者病苦人，五者嬰兒，六者懷妊女人，七者牢獄繫人，八者來詣僧房乞人。如此等人，或中與，或不中與。治塔、奉僧、治僧房人，計其功勞，當償作價。若過分與，為施所墮。施病者食，當作慈心，隨病者所宜而施與之。若設病錯誤與食，為施所墮。嬰兒、牢獄繫人、懷妊者，如此人等，當以慈心施之，勿望出入得報，當為佛法，不作留難，如此等心施之如法。若不爾，為施所墮。詣僧房乞，若自有糧，不須施之，施者，為施所墮，若無糧食，施之无過。若比丘不坐禪，不誦經，不營佛、法、僧事，受人施，為施所墮。若有三業，受施無過。若前人无三業，知而轉施與者，受施、能施二皆為施所墮。若比丘食檀越施，以知足為限，若飽強食者，為施所墮。若比丘作憍慢意自飲食者，為施所墮。何以故？世尊於長夜中，常讚歎限食，最後乃至施持戒者，能受施，能消施也。如佛說曰：施持戒者，果報益大，施破戒者，得果報甚少。如佛說偈：寧吞鐵丸而死，不以無戒食人信施。若食足已，更強食者，不加色力，但增其患。是故不應無度食也。
羯磨者，有四因緣，羯磨得成：一、如法；二、僧齊集；三、如法，白一處白一，乃至白四處白四，白四處不三、二、一白；四者，眾僧不來者與欲，眾中無說難者。此四法成就，是名如法羯磨。此事章卑犍度中，當廣知。非羯磨者，四事不成，不名羯磨。
毗尼者，有種種毗尼，有犯毗尼，有鬥諍毗尼，有煩惱毗尼、比丘毗尼、比丘尼毗尼、少分毗尼、一切處毗尼、從犯毗尼、出罪毗尼。又毗尼能滅不善根，能滅障法，能滅五蓋惡行，名為毗尼。復有毗尼，能發露，隨順修行，捨惡從善，名為毗尼。云何名為發露？所犯不隱，盡向人說，名為發露。此事滅罪犍度中廣說。隨順者，隨順和上所說，隨順阿闍梨所說乃至眾僧所說，皆不違逆，是名隨順。云何名為滅？能滅鬥諍故，名為滅。云何名為斷？如斷煩惱，名為斷。煩惱毗尼、斷煩惱毗尼中，應當廣知。
又比丘說言：如我所知見者，欲不能障道。餘比丘諫言：莫作是語，欲者是障道之本。所以知之，世尊種種為欲作喻，欲如火坑，乃至刀喻等，云何言不障？當捨此見。諸比丘諫時，受諫者好，若不受，諸比丘當為作白四羯磨憶之。是名棄捨惡見比丘過語。
諸比丘集作法事，不如法，眾中有見眾僧作法事不成，此人若有三四五伴，可得諫之，若獨一，不須諫也。何以故？大眾力大，或能擯出，於法无益，自得苦惱。以是義故，應默然不言。
若入僧中，應立五德：一者，常起慈心，如掃扠喻，好惡平等，皆欲令得善；二者，於諸上座常起恭敬謙下之心，无得慢也；三者，於諸下座勿得談論，而共交由；四者，若僧集作法事時，大眾應請一知法者說法；五者，若眾不請，應語眾，令請知法說。舍利弗亦成就上五種入僧法。
云何名白？迦葉隨比丘說言：眾皆聽許，默然故。名為白。白一處是。如初度沙彌。受大戒時白僧，白僧已，差教授師將出家者屏隈處，問其遮法。為欲說波羅提木叉，若自恣，若缽破更受。有一比丘字闡陁，始欲犯戒，諸比丘知已諫之。此比丘語諸比丘言：汝等何所說？共誰言？誰有犯者？云何名犯？作如此異語。諸比丘白佛。佛言：與此比丘作異語別住羯磨。闡陁比丘後時，復更輕弄諸比丘，諸比丘語莫坐便坐，莫起便起，莫語便語，莫來便來。諸比丘白佛。佛言：為作調弄白一羯磨。如此等及餘未列名者，皆名白一羯磨。
云何名為白二羯磨？白者：大德僧聽！某甲房舍頽毀。若僧時到，僧忍聽僧與某甲房舍與某檀越修治，及與營事比丘，白如是。大德僧聽！某房舍、某房舍無檀越頽毀。僧今與某房舍與某檀越令修治，及營事比丘。若僧忍者，持某房舍與某檀越令修治，及營事比丘。僧忍者默然，不忍者便說。僧已忍持某房舍與某檀越及營事比丘竟，僧忍默然故，是事如是持。營僧事人分亡比丘衣缽，受迦絺那衣，捨迦絺那衣，一切結界，不離衣宿法，先結大界，後結不失衣界，先捨不失衣界，後捨大界，教授比丘尼，自恣，如是等眾多，皆白二羯磨。
白四羯磨者，白已三羯磨，是名白四羯磨。一者，呵責。二者，有比丘共白衣鬥，眾僧勸令與檀越懺悔。擯出、滅擯、別住、還行本事、行摩那埵、行阿浮呵那乃至七滅諍。有比丘大德為巨富信心檀越所重，請其多年，隨其所須，供給與之。傍人說曰：此長者巨富，由比丘故，大損其財。痴失性、比丘尼受戒已來僧中乞戒、犯戒事、覆缽、默擯。如是等及餘未列者，皆白四羯磨。
別住有二種，若有外道來入佛法中求出家者，僧應與四月別住白四羯磨。又復別住者，十三種種性，於僧殘中若犯一一，不發露覆藏，後時發露，僧與白四羯磨別住。以何義故名為別住？別在一房，不得與僧同處，一切大僧下座，不得連草食。又復一切眾僧苦役、掃塔及僧房，乃至僧大小行來處，皆料理之。又復雖入僧中，不得與僧談論，若有問者，亦不得荅。以是義故，名為別住。
行本事者，別住時未竟，又復更犯，復從眾僧乞別住，僧還與本所覆藏日作白四羯磨故，名本事。云何名為摩那埵？摩那埵者，別住、苦役與前住無異，但與日限少有異耳。若犯時即發露者，亦六日六夜行之。摩那埵者，秦言意喜。前雖自意歡喜，亦生慚愧，亦使眾僧歡喜。由前喜故，與其少日，因少日故，始得喜名。眾僧喜者，觀此人所行法，不復還犯，眾僧歎言：此人因此改悔，更不起煩惱，成清淨人也。是故喜耳。阿浮呵那者，清淨戒生，得淨解脫，於此戒中清淨無犯，善持起去，是名阿浮呵那義。
有犯、不犯。犯者，三種人犯：一不痴狂，二不散亂心，三不為苦痛所逼。是名為犯。復有犯者，一切所犯輕重，隨彼佛所制處，廣應當知。不犯者亦如是，隨何篇所明，彼中廣應當知。決了犯、不犯義，一切當毗尼中推之。從初法、非法不知，乃至懺悔、不懺悔不知，此二十二種與人受具，皆名為犯。欲決斷一切不犯者，應當毗尼中推之。有能成就二十二法者，應與人受具，是名不犯。
有比丘犯，非比丘尼犯；又比丘尼犯，非比丘犯；又比丘、比丘尼犯，非式叉摩尼犯；又比丘、比丘尼犯，非沙彌、沙彌尼犯。或有出家五眾犯，非優婆塞、優婆夷犯。復有七眾皆犯。
何等名為比丘犯，非比丘尼犯？如阿練若住處所行法，比丘尼不行，比丘犯，非比丘尼犯。有一比丘在阿練若處住，懈怠，不能瓶中盛水，亦復无食。後時有賊來，從索水索食，皆不得，瞋恚，即打此比丘。如來知已，後與制戒：阿練若處住者，皆應瓶盛水，殘食少多留之，賊來索，可與耳。如是等皆比丘法，非比丘尼所行法。何者比丘尼犯，非比丘犯？若比丘尼獨渡水，獨行入村，離眾獨宿，或獨隨道行，或獨使男子剃髮，或獨比丘經行處行或結加趺坐，如是等所犯，比丘尼犯，非比丘犯。何者名比丘、比丘尼犯，非式叉摩尼犯？若比丘、比丘尼不受食而食，比丘、比丘尼犯，非式叉摩尼犯。何等三眾犯，非沙彌、沙彌尼犯？除沙彌、沙彌尼戒已，犯餘戒者，是三眾犯，非沙彌、沙彌尼犯。何者五眾犯，非優婆塞、優婆夷犯？除五戒已，犯餘戒者，是五眾犯，非二眾也。何者名七眾都犯？七眾皆持五戒，七眾若犯此五戒，皆同犯。
有犯冬有，非春夏有；有犯春有，非夏冬有；有犯夏有，非冬春有。何者冬有，非春夏有？冬四月已滿，應捨功德衣，若不捨，過一日，犯突吉羅。此犯冬有，非春夏也。何者春犯，非夏冬有？春一月殘，應乞雨浴衣，若過一月乞，若乞過長得，得已不十五日用，此三事皆犯尼薩耆波逸提。何者夏有，非冬春有？比丘法應夏安居，安居有二種，前、後。若不安居，復不自恣，此犯夏有，非冬春有。是故此三所犯，各當時而有。是名犯、不犯。
何者輕？犯波羅提提舍尼，此罪輕，或向一人說，若自心念，皆能滅也。自種性者，若比丘畜人皮革屣，食人肉，若畜、食者，偷蘭遮。種性者，肉及皮即是人身，故言種性。突吉羅者，不攝身威儀，得突吉羅。惡口者，說言：汝是工師、伎兒、諸根不具。如此說者，得波逸提，是名惡口，輕犯也。
重者，波羅夷、僧伽婆尸沙。此二邊所得偷蘭遮重也。或有所犯，於比丘重，比丘尼輕。或有所犯，於比丘尼重，比丘輕。比丘重者，故出精，比丘得僧伽婆尸沙，比丘尼得波逸提。比丘尼重者，比丘尼婬欲心盛，手摩男子屏處，男子亦摩比丘尼屏處，俱著觸樂，比丘尼犯波羅夷。若比丘尼知比丘尼犯重，覆藏，不向一比丘尼說，亦得波羅夷。若比丘不隨順僧法，僧與呵責羯磨。又比丘尼言此比丘隨順僧法，種種言說與比丘同心，諸比丘尼諫言：不須往反、言語相助。不受尼諫，往返、言語相助不絕。尼僧與作白四羯磨，此尼得波羅夷。比丘尼復有八事，犯波羅夷：一者，尼與男子互相捉手；二者，更互捉衣；三者，共男子靜房處並坐；四者，屏處共語；五者，屏處身相觸；六者，尼共男子獨道行；七者，道中露身相觸；八者，至共期行不淨處。若尼具前七事時犯偷蘭遮，滿八事，犯波羅夷。此是比丘尼重，比丘輕。
或有犯重報輕，或有犯輕報重，或有犯重報亦重，或有犯輕報亦輕。有犯重報輕者，有比丘作使和合男女，若和合者，得僧殘，不和合，得偷蘭遮。若比丘私作房，不白眾僧乞羯磨，未成，犯偷蘭遮，成已，犯僧殘。是名犯重報輕。
犯輕報重者，若比丘瞋恚心打阿羅漢，或復欲心摩觸阿羅漢，起於染著，乃至打佛，於佛上起染欲心，或有惡口罵阿羅漢及佛，毀呰形殘、諸根不具，此得波逸提，是名犯輕報重。
犯重報重者，波羅夷及二无根謗聖及凡，得僧殘罪。二無根者，一比丘瞋心，遣妹尼彌勒往謗阿羅漢陁驃摩羅子，語言：大德共我行欲。此謗他比丘隨路行，見二羊共行欲，心中生念：前謗既虛，今以母羊為彌勒尼，公羊為陁驃摩羅子。生此念已，來到寺中，向眾僧說：前時不實，今日實見。諸比丘即諫言：此阿羅漢，莫以惡言謗之。荅言：實爾，聽我所說。諸比丘聽之。說言：我向者路中行，見二羊共行欲，公羊為陁驃摩羅子，母羊即是彌勒尼。諸比丘聞此言，即共論義：此二皆無根。是名二無根謗。一、汙他家，二、壞法輪僧方便，三、隨壞法輪僧徒眾，四、惡性不受人諫，得僧殘罪。此是犯重報亦重。
犯輕報亦輕者，若比丘入聚落，不憶念攝身四威儀及口四過，忘誤犯者，一人前懺悔波逸提、突吉羅。若比丘尼犯罪，先忘不發露，布薩時始憶，若欲發露，恐亂僧聽戒，心中默念：說戒已，當懺悔。如此等，皆犯輕報亦輕。
有三種犯：一者事重心輕，二者事輕心重，三者事心俱重。事重心輕者，若比丘在尼寺中為尼說法，日已沒，心中生疑，謂日未沒，說法，此是事重心輕。事輕心重者，比丘在尼寺說法，日未沒，意謂日已沒，說法，此是事輕心重。心事俱重者，比丘在尼寺說法，日已沒，心作沒想，此是心事俱重。心輕事重，心重事輕，是二俱得突吉羅，心事俱重，得波逸提。
波羅夷者犯名雖同，果報有異。所以者何？如婬處非一，畜生及人，人中有出家，有不出家，又不出家中有二種，有持戒、不持戒，出家中有五種，亦有持戒、不持戒乃至聖人。有如是差別，犯名雖同，果報有異。第二波羅夷者，所盜處非一，有出家、在家，在家人中，盜取他物亦有差別，出家人中，盜亦有差別，三寶中，盜亦有差別，故波羅夷名雖同，果報有異。第三波羅夷者，天及人乃至聖人，如此人等，若斷命根，得波羅夷，斷名雖同，果報亦異。第四波羅夷者亦有差別，向在家人說得過人法重，向出家人說得過人法輕，是故得罪名雖同，果報不同也。
云何名殘？罪可除，是以故名殘也。云何無殘？四波羅夷罪不可除，是故名無殘。云何名麤惡犯？如人欲作四波羅夷事，身所作及口所說，無有慚愧，因此二處，必成波羅夷事，是名麤惡。
又復一處濁重，僧伽婆尸沙邊成婆尸沙方便是也，是二偷蘭，名濁重犯。何者非麤濁重？波逸提、波羅提提舍尼自性偷蘭遮、突吉羅，如此等亦是不善身、口所作，但非大事方便，以是義故，非麤惡濁重也。沙彌、沙彌尼犯波羅夷，得突吉羅，不可懺也。
有犯須羯磨，有不須羯磨。有犯須羯磨者，如十三僧殘乃至惡口，此犯須羯磨得除。不須羯磨者，三波羅夷是。一波羅夷須羯磨得除。何者？如難提伽比丘，常空靜處坐禪。有天魔變為女形，在難提前。難提欲心熾盛，隨逐此女，魔即隱形，見一死馬，共行不淨，行已即悔，脫袈裟懷抱，垂淚舉手，呼天大喚：我非沙門！非釋子！到世尊所，如其所犯向世尊說。佛知此比丘發露心重，後更不犯，即集諸比丘，為作白四得戒羯磨。所以得戒者，一此人見佛，二發露心重，是以得戒。雖還得戒，一切大道人下坐，僧作法事，盡不得同。是名有須、不須也。
尊者薩婆多說曰：若比丘得世俗定，從四禪起，天魔作女形，惑亂其心，此比丘即共行不淨，行已即悔，无覆藏心，念念相續，無一念隱，亦心中不樂捨法服，如此人者，應當從僧乞滅除波羅夷羯磨，僧與此人白四除波羅夷罪羯磨。此人得戒已，如僧告敕，盡形奉行，不得作和尚、阿闍梨，不得作教授尼師，僧集時不得說戒，一切法事得聽，在大僧下坐，不得與僧連草食。
如尊者婆奢說曰：若比丘得世俗定，從定起已，或痴狂心亂，或為方道，乃至鬼所惑，因此行不淨行，行已即悔，發露无覆藏心，復不欲捨法服，應僧中乞除波羅夷罪羯磨，奉僧所敕，盡形壽不得作和尚、阿闍梨，不得作教授尼師，大眾集時不得說戒，亦不得為人作羯磨，一切大僧下、沙彌上坐，不得與僧連草食。
有一比丘字禪那陁，在空閑處禪定，諸檀越日日送食，中閒無男子。有一女人常為送食，常來不已，便生染心，共行不淨，行已即悔，脫三衣著肩上，露身而走，唱言：賊！賊！邊人問之：有何等賊？荅言：為煩惱賊所劫盡。向諸檀越及眾僧發露，无覆藏心。僧中智者語言：有尊者波奢善持毗尼，能除汝罪。此比丘即到波奢所，如其所犯向波奢說。波奢語言：汝欲除罪，能用我語不？荅曰：无違。波奢遣人作大火坑，滿中炎火，語言：汝欲除罪者，可投此坑中。波奢先共餘比丘論：若比丘直入坑者，汝等捉之。此比丘用波奢語，直欲入坑，邊人捉之。波奢知此比丘心實，即為作白四羯磨，除此波羅夷。此比丘從今得羯磨已，名為清淨持戒者。但此一身不得超生離死，證於四果，亦不得无漏功德，然障不入地獄耳。喻如樹葉落已，還生樹上，無有是處，若犯初篇，得證四果，獲無漏功德，亦无是處。此人雖與僧同在一處，但僧與其萬途隔也，如上所說。
犯戒有七種：一、波羅夷，二、僧伽婆尸沙，三、尼薩耆波逸提，四、波逸提，五、偷蘭遮，六、波羅提提舍尼，七、突吉羅。
波羅夷者，不生善根，永不可懺，亦无羯磨可得除罪。有偷蘭遮，不可羯磨除罪。何者？如提婆達多出佛身血是。此偷蘭遮，永不生无漏善根，亦无羯磨可除罪也。有波逸提，不生善根，亦無羯磨可得除罪也。何者？如比丘瞋心欲斷佛命打佛，得波夜提，不可懺也。有突吉羅，不生善根，亦无除罪羯磨。何者？沙彌、沙彌尼、式叉摩尼，四波羅夷中若犯一，此罪不可懺也。是故有犯須羯磨，有犯不須，如上說也。
羯磨已，復羯磨者，僧殘是也。羯磨已，更不羯磨者，尼薩耆波夜提、九十二波夜提等是也。欲發露者，要具五法：一、整衣服，二、脫革屣，三、胡跪，四、合掌，五、說所犯事。如是應懺悔，若不爾，不名懺悔。有五種犯易除：一者，有罪應一比丘前除，若无比丘，心中立誓，亦可得除；二者，犯突吉羅若惡口，向一人說得滅；三者，如波夜提自性偷蘭，一人前悔，亦得除滅；四者，僧殘邊偷蘭、波羅夷邊偷蘭，四人已上眾中羯磨除之，僧殘如上說；五者，從地至地羯磨，受戒犍度中當知。有揔名說，何者？是從波羅夷乃至七滅諍，若有所破，皆名為犯，是故名集犯。
諫法者。若有比丘犯罪，餘比丘或見、聞、疑，應先白上座及僧。上座僧若聽，復應問犯罪者：今欲諫汝，為聽不？若上座及僧犯事者與欲，得諫。若二俱不聽，若一聽一不聽，皆不得諫。諫者，要內立五德，然後諫之：一者，知時而諫；二者，實心，非虛偽心；三者，為利益故，不為不利益故諫；四者，柔軟言辭，非麤惡語諫；五者，慈心故諫，非不見過故諫。諫者，眾僧集已，次第坐竟，有事者別一處坐，諫者從坐起，詣彼犯罪人所，如其所見、聞、疑事。事有三處：一者，波羅夷、僧殘及偷蘭，此名為戒；二者，破正見，住邪見中；三者，從波逸提乃至惡口，名之為行。見、聞、疑於此三處起。諫者或屏處，或眾中語言：汝當憶念本所犯，不得同僧作法事，應出去，如法除罪已後，還當入僧。是名為諫憶念也。有諫法不成者。眾僧集已，犯罪者別處坐。諫者問有罪者：聽諫不？荅言：聽。有事者聽已即起去，此不成諫。諫他者問已即去，六群比丘是。若問犯罪者，問已即去，不成諫也。
何時名諫時？眾僧齊集與欲，犯罪者現前與欲，諫者現前，如此等俱名為諫時。尊者薩婆多說曰：諫者語犯罪者言：我念汝，語汝，諫汝。犯罪者荅言：汝念我，語我，諫我，善哉！受諫者不應受五種人諫：一者无慚无愧，二者不廣學，三者常覓人過，四者喜鬥諍，五者欲捨服還俗。如此等五人，不應受其諫，是名不受諫。佛語諸比丘：諫者於犯罪人邊取欲竟，不應捨去，去得突吉羅罪。自今已去，諫者與犯罪人共期一處僧伽藍中，若集飲甜漿若食粥，及布薩、自恣，一切法事集處，應僧前諫已捨去。若无大眾，一二知見三藏比丘前諫之捨去。
尊者彌沙塞說曰：止語羯磨者。若有比丘，一破戒，二破見，三破行，此人眾僧應立五德故諫。若性不受人語，兼恃聰明多智，徒眾甚大，復恃國王、大臣之力，不受諫者，眾僧應當與作不語羯磨。是名止語。
止不說戒者。佛告諸比丘：眾中若有不清淨者，止不應說戒。六群比丘聞佛語已，即遍諸寺唱言：佛止不聽說戒。世尊告曰：吾不止清淨比丘說戒。若七聚中，乃至惡語，僧集時，眾中有犯者止，无犯者便說。是名止說戒。
止自恣者。佛告諸比丘：眾中若有不清淨，止不應自恣。當作止自恣羯磨，應撿挍不清淨者，若重，驅出，輕者令其懺悔，然後自恣。若此不清淨者自恃聰明多智，亦恃徒眾、國王、大臣力，不可驅出者，當至後自恣。後自恣時到猶不出者，眾僧可別自恣，得清淨耳。
云何名波羅提木叉？波羅提木叉者，名最勝義。以何義故名為最勝？諸善之本以戒為根，眾善得生，故言勝義。復次，戒有二種，一出世，二世閒。此世閒者能為出世作因，故言最勝。復次，戒有二種，一者依身口，二者依心。由依身口戒，得依心戒，故名為首。是波羅提木叉，布薩犍度中當廣說。
復有五種廣略說戒。說戒序、四事竟，餘戒皆言汝等數數聞。第二，說戒序、四事、十三事竟，餘戒皆言汝等數數聞。第三，說戒序、四事、十三事、二不定竟，餘戒皆言汝等數數聞。第四，說戒序乃至三十事竟，餘戒皆言汝等數數聞。第五，如上廣說。
比丘法要誦波羅提木叉，若不誦者，有誦毗尼處，三時就彼處住。何以故？若所犯所疑，懺悔解疑，得除罪也。是故佛制比丘要誦波羅提木叉。
何故名布薩？斷名布薩，能斷所犯，能斷煩惱，斷一切不善法，名布薩義。清淨名布薩。
云何名布薩羯磨？眾僧欲布薩時，眾中最小者應掃堂、敷坐具、取香水灑地、燃燈，如此諸事，皆名布薩羯磨。
云何名自恣？比丘夏坐已訖，於智慧清淨比丘前乞見、聞、疑罪。所以乞者，夏九十日中，欲明持戒律及與餘善皆无毀失，是故安居竟，始得自恣名。何故佛教作自恣？一各各相諫，二各各相憶念，三互相教授，四各各相恭敬，五語皆相隨，六皆有依非无依，是故名自恣。自恣羯磨者，眾中最下座應掃堂、敷敷具、燃燈、取香火，如此事皆名羯磨。
若界裏不羯磨淨廚處宿食，沙門皆不得食。當於爾時，佛遊於跋利耆國，展轉遊行到毗離國。聞諸比丘聲高，佛問阿難：此眾僧諍何等事？阿難即往看，見比丘積聚食甚多，來白佛言：世尊，舊住比丘、沙彌及淨人欲辦食與客比丘，是以聲高。佛即告阿難言：汝往語諸比丘，從今以往，非僧集羯磨淨廚界內宿食，皆不得食。
復於一時，世尊在波羅捺。時世飢饉，眾僧皆積聚穀米，界外安止，人皆盜持去。諸比丘展轉相語，往白世尊。佛言：儉年聽穀米在界裏，乃至藥草亦如是。
復於一時，世儉穀貴，人无禮義。諸比丘在界外熟食，有力者皆摶撮持去。諸比丘白佛。佛言：聽汝等界裏熟食，界內食。復為沙彌、淨人分減持去，復白世尊。佛言：聽諸比丘手自熟食。
爾時，世尊在舍衛國。有一病比丘常食粥，檀越為日日送。值一日中城門閉，不得來，比丘失食。佛即為此病比丘，界裏白二羯磨結淨廚處，聽此淨處煮粥食之。時諸比丘生疑，謂此比丘食共宿食、界裏熟飯食、手自作食。佛言：非宿食，非界裏熟食，非手自作，乃至藥草亦如是。
爾時，世尊在波羅捺國。時世飢荒，諸比丘隨路而行，見熟果皆落在地，不得自取，待淨人頃，後有白衣來至，即取持去。比丘白佛。佛言：聽汝草覆頭待淨人。草覆頭待淨人頃，復有白衣來，披草見之，即取持去。復白世尊。佛言：聽汝手自取之持去，至淨人所著地，還如法受食之。諸比丘白佛：齊穀貴已來，願世尊聽諸比丘食殘宿食、手自作食、自得取果。佛言：齊穀貴已來，可爾。若比丘中前得食，更至餘處得食，已足還來，以此食施施主。時世飢儉，施主即食。比丘往白佛：昨日有殘食，與施主，望後日得食，施主即自食。佛言：荒年聽无施主得自舉食。
時有大德眾僧為國王、大臣所重，諸檀越請入聚落食。食已，餘殘持來到寺，與餘比丘。欲食者，若世儉時，不作殘食得食。至豐時，與施主作殘食法，然後得食。若於後時，穀貴，人民飢饉，諸比丘食後得果，欲食者，不作殘食法亦得食，後豐已不得。儉時，若比丘得種種草根及藥根可食者，无施主得自舉食，後豐時不得。
云何名受迦絺那衣如法？眾僧齊集，現前无留難，檀越施新如法衣，應受。如法者，非錦衣，非上色衣，是名如法衣。界內眾僧病者、營三寶事者與欲，然後白二羯磨，是名如法。云何不名受？非法群品，界外眾僧，是名不受。捨迦絺那衣法，五月已滿，眾僧齊集，現前無留難者，界內眾僧如法與欲，白二羯磨，不作餘羯磨，是名如法捨。有八種捨迦絺那衣：一者，受衣已後出園，是名去後捨。二、若比丘受功德衣已，出寺遊行求索，在外聞僧已捨衣竟，作是念：我當更求餘衣。是名盡時捨。三、受功德衣已，出外遊行訖，聞寺上已捨衣竟，作是念：我今更不求衣。是名究竟捨。四、若比丘受衣已，出外求衣，得衣已，賊即盜衣，聞寺上已捨竟，是名失時捨。五、若比丘受衣已，出外乞索，望得衣，乞不得，聞寺上已捨迦絺那衣，是名希望斷時捨。六、若比丘受衣已，出外求索，聞寺上已捨，作是念：我當更求三衣。是名聞時捨。七、若比丘受衣已，出界外行，望得即還，經多日迴，在界外聞寺上已捨衣，是名在界外捨。八、若比丘受衣已，出外求衣，若得不得，即來還寺，及僧捨衣，是名如法捨。除此八種已，非法群品，皆不名受，亦不名捨。
分亡比丘物，衣、缽、坐具、針氈、綖囊、駒執衣毛深三指、傘蓋、剃刀，是名可分眾具。尊者迦葉惟說曰：分亡比丘物法，先將亡者去藏已，眾僧還來到寺，現前僧應集。集已，取亡比丘物著眾僧前，遣一人分處，可分、不可分物各別著一處。三衣與看病者，餘物現前僧應分。若有奴婢，應放令去。若不放，應使作僧祇淨人。象、駝、馬、牛、驢與寺中常住僧運致。此亡比丘若有生息物在外，應遣寺中僧祇淨人推覓取之，得已，入此寺常住僧。凡鐵所作，應可分物，鐵鉤、鐵鐲、、斤、斧、五尺刀、戶鉤、針筒、刀子、剪刀、鐵杖、香爐、火爐槃、傘蓋、蓋莖、香筩，如是等廣知。大銅盂、小銅盂、鐲、、銅杖，如是等名數，皆如鐵也。
何故名重衣？重有二種：一者價重，二者能遮寒故，名為重。衣者，要淨受持，不淨不得。淨有二種：一、染已著色，名為淨；二者，著色已，安三點，亦名為淨。若衣作已，浣、染、三點，諸檀越見，知是沙門服，非外道衣。是故名為重衣。
爾時，尊者畢陵伽婆蹉眼痛，隨路而行，兩腳相跋，東行西倒，不能進路。佛遙見之，問諸比丘：何以故？爾時，諸比丘白佛：眼痛不見道故。爾時佛言：聽著革屣。尊者畢陵伽婆蹉為國人所重，或用羅網而施者，或與象、馬、駱駝、車乘，及作一小寺施者，如此等施，佛皆聽受之。尊者眼痛故，檀越為作琉璃筯。諸比丘白佛言：唯願世尊聽畢陵伽婆蹉畜此櫡，治眼痛。佛言：此物價重，為病痛故，聽畜。復有諸檀越持種種銅、鐵、瓦瓶，銅瓫，銅盔，如是等重物施，佛聽畜之。若有人施柔軟極價好衣，聽作淨施畜之。
復次，師所有重物，弟子不得自取，僧與得取。弟子不持此物著僧前，僧不得自取，羯磨分之。何以故？此物屬四方僧故。何故復名重物者？前明重物，就衣得名，今明重物，就物得稱。
不應分者，若私有寺，及寺中所有田業、果樹，及象、馬、駱駝、牛、驢，乃至床榻、瓫、瓶、養生之具，皆亦如是，屬四方僧。若四方地外起大堂、小房，此中所有物，現前僧不得分，亦屬四方僧也。此事衣犍度中，應廣知。
若糞掃衣在四方牆內者，比丘不應取也。衣若籬上及在城塹中，亦不應取。若穿牆作孔，出死人處，牆外衣不應取也。佛所以制者，時世大疫，死者无數，不能得遠著塚閒，穿牆外安之。王家有制，不聽牆外安尸，禁防者即告令言：誰持此死人衣去？當使負死人著塚閒。諸人荅曰：昨來沙門取之。禁防即敕沙門負死人著塚閒棄之。佛以是因緣，制比丘不聽取也。塚閒死尸未壞者，此尸上衣不應取也。死尸上起塔，塔上所懸衣不應取。如是等糞掃衣皆不應取。
有一比丘獨別處住，得病命終。此比丘所有衣、缽、資生之具，應屬現前僧。又一看病比丘，不知法，持此衣物往詣世尊。佛即教言：汝持此衣物詣僧，從僧乞，從上座一一應問：得幾許分當施我？一一乞，乞已，眾僧當為作白二羯磨施之。所以佛聽乞者，此人有看病之功，是故佛聽乞耳。
復有所不應分物。何者？存在時所有經律，應分處與能讀誦者。若不及分處，現前僧應與能讀誦者，此物不應分賣也。若比丘獨在聚落中白衣舍命終，後有比丘、比丘尼、式叉摩尼、沙彌、沙彌尼，隨何者先來，檀越應用此物與之。若无來者，隨何寺近，應施近寺眾僧。
何者名養生之具？人所須是。何者非養生之具？非人所用，名非養生。乃至畜生所須，名為養生，非畜生所須，名非養生。若比丘取他養生物，要語他，他與得取，不與不得取。畜生養生具，除解語者，一不得取。解語者，當問，與得取，不與不得取。比丘正應所畜物，缽、三衣、坐具、針氎、針綖囊及瓶瓫是。所不畜者，女人、金、銀、一切寶物、一切鬥戰之具、酒、盛酒器，如此等物，不應受畜。
難陁比丘婬欲熾盛，有女為其作禮，即失不淨女人頭上，難陁及女二皆慚愧。即往白佛，佛教作囊盛之。
佛聽畜刀子，一用割皮，二用剪甲，三用破瘡，四用截衣，五用割衣上毛縷，六用淨果，乃至食時種種須故，是以聽畜。
剃髮法，但除頭上毛及鬚，餘處毛一切不聽卻也。所以剃髮者，為除憍慢自恃心故。若髮長，不得用剪刀甲，應用剃刀除之。佛所制剪刀者，六群比丘用剪刀剃髮，諸比丘白佛，佛因六群，制不得用剪刀。若比丘頭上有瘡，用剪刀遶瘡甲之，塗藥。比丘不聽作利木刀刮汗卻毛也，若斷一毛，一突吉羅。除頭上毛，若斷一，一偷蘭遮。是名剪髮法。
又復剃髮者，如羅睺羅童子。佛爾時從尼拘陁樹下來，向迦維羅衛城乞食。時瞿夷共羅睺羅在高樓上，見佛來入城。瞿夷指佛，語羅睺羅言：此是汝父。羅睺羅即下樓，詣佛作禮。佛手摩羅睺羅頭已，為極樂。佛問羅睺：汝樂出家不？羅睺荅言：樂欲出家。即將羅睺至尼拘陁精舍，告舍利弗：與羅睺作和尚。舍利弗白佛：云何教出家？佛告舍利弗：先與剃髮，著袈裟，教胡跪合掌，然後授三歸、五戒、沙彌十戒。此是初剃髮，著袈裟，受三歸、五戒、十戒之始。
爾時，白淨王聞羅睺羅出家，即來到佛所，禮佛足，退坐一面，低頭泣淚，白佛：世尊，兄弟已共出家，望羅睺羅繼後，使宗廟不絕，云何度羅睺羅出家？佛即為父王說出家種種功德大利，因此為後出家者作制：若欲出家，先白父母，父母不聽，不得出家。是名度沙彌法。出家求父母，如法之初始也。
佛在俱睒彌國。五師子意欲出家，不白父母，輒來到寺，求欲出家。僧即為剃髮，度出家。父母後時不知子所在，遍聚落求覓，都不知處，復詣寺問諸沙門，皆言不見。入寺中房房求之，忽見其子已剃髮出家。父母即慊說言：沙門釋子云何妄語，實度人子，皆言不見？諸比丘即白世尊。佛言：從今已去，若出家者，白父母，父母聽許，欲度沙彌者，要白僧剃髮，受三歸、五戒乃至沙彌戒。若僧不聽，不得度沙彌出家。度沙彌因緣，毗尼中廣說。
諸比丘初出家，後時髮生已長，往白世尊。佛言：聽數數剃之。此是初數數剃髮因緣。
爾時，佛在王舍城。佛髮已長。諸比丘中，恭敬心故，无剃髮者。有優波離童子共父母來到佛所，見佛已，即生此念：欲為如來剃髮。生此念已，長跪叉手，白世尊言：今欲為佛剃髮，願大慈聽許。佛即令其剃髮。父母在邊，白世尊言：剃髮善不？佛言：剃髮甚善，但身近來逼。童子小卻身舉頭。父母復問言：剃髮善不？佛言：善，但舉頭太高。小復下頭。父母復問佛：剃髮善不？佛言：善，但出息大麤。此童子即不出息，入第四禪。佛告阿難：此童子入第四禪，汝可取其手中剃刀。阿難即取。此童子所以敢剃如來髮者，有三因緣：一者，愚痴故剃；二者，如來神力，欲令得第四禪故剃；三者，欲令後代眾生，知剃髮有大功德故剃。
佛當欲剃髮時，告語諸人：此髮不可故衣、故器盛之，當用新物。當剃髮時，瞿波羅王子來到佛所，從世尊乞髮，持還國供養，佛即許之。王子即復諮啟世尊：此髮應以何等器盛之供養？佛言：應用七寶作器，盛之供養。即如佛教，造七寶瓶，而用盛之。復問世尊：若去時，象、馬、車乘，人肩、頭上，於爾許處應乘，何處去？佛言：皆得，但去時應作種種伎樂將去。王子如佛教去。路上聞有別國賊來，即路中，作一大塔，供養佛髮。此塔名為佛髮塔也。
尊者迦葉惟說曰：夫剃髮法，上座應先剃。復有一說，髮長者應先剃。復有一義，先洗頭者應先剃。復有一義，有事因緣，欲行者應先剃。是名如法剃髮。
復次，比丘法不應故煞眾生食。食有三處，一見，二聞，三疑。如此等三處不應食也。若有檀越欲祀天時作意：其有來者，皆應與食。无分別心所煞眾生，俟一切來者，比丘若得如此處肉，不應食也。
又於一時，佛在毗舍離。穀貴世荒，乞食難得。比丘中有神力者乘其通力，至外道國乞食。諸外道人見比丘來乞，慊其不淨，以食著地，捨之而去。諸比丘白佛：食難得故，乘神通力至外道國乞食，外道見之汙賤，以食著地，捨之而去，此當云何？佛言：雖手不受，將來著前，已是與竟，汝等但受之，此即是受食。是名故作受用。
不與毗尼合者，法名非法，非法名法，乃至說名非說，非說名說，是名不與毗尼合。又復不合者，比丘語諸比丘言：我不能學此法，何用微細事為？大德，我亦知此法入毗尼，入修妒路。如是廣應知，是名不合毗尼。
合毗尼者，如佛所說，此應作，此不應作，此犯，此非犯，如是不違佛所說，是名合毗尼義。
云何名為人養生具？眾僧、淨人是。非人養生具，象、駝、馬、驢、牛，能與僧遠致者，名為非人養生具。
云何名為食果？爾時，王舍城有大長者，此長者大有果樹，長者遣人持果供養眾僧，語使人言：汝到寺，當覓跋難陁釋子，示果，行與眾僧。當於爾時，跋難陁出外食。比來頃，日已過中，諸比丘竟不得果食。
爾時，世尊遊蜜蜂林中。有一比丘病，須服呵梨勒。諸比丘白佛。佛即聽服三果，呵梨勒、毗醯勒、阿摩勒，隨病因緣，若不差，盡形服之。又於一時，毗舍佉鹿母外大得果來，此果甜美，不敢自食，即請佛及僧設食，兼欲與果供養佛及僧。佛、眾僧食已起去。毗舍佉鹿母事多忩務，忘不行果，去後乃憶。內自思惟：本所以請佛及僧者，緣有此果，欲用供養，云何忘去？即遣人擔果，詣佛及僧。僧心中生疑，不敢輒受，即便白佛。佛言：當作殘食法，食之无咎。
僧淨地中忽生果樹，此樹長大，有枝曲向不淨地中。佛語諸比丘：遣淨人繩繋，牽向淨地。後諸比丘心疑：此果本在不淨處，今牽在淨處，為得食不？佛言：若果落不淨地者，不得食，不落者得食。
復有果生不淨地中，但枝及蔓皆向淨地。若落淨地者，得食，不落者不得食。又一時，諸比丘大得種種果，但人少果多，食不可盡，殘者不知何處用，白佛。佛言：聽捺破取汁，至初夜得飲。若不至初夜，汁味有異，成苦酒者，不得飲也。何以故？此酒兩已成故。
有比丘不淨果而食，外道譏慊言：諸比丘无慈心，此果有命，云何食生命也？為世慊故，佛即制諸比丘果要淨而食，不淨不得食。淨有五種：一火淨，二刀淨，三鳥淨，四果上自有壞處淨，五卻子淨。復有七種淨：一卻皮淨，二破淨，三爛淨，四萎淨，五刨刮淨，六水所漂淨，七塵土坌淨。此是淨法。
爾時，世尊在波槃國拘尸那竭城娑羅雙樹閒入涅槃。諸離車力士五百人等，來到佛所，以種種香湯沐浴佛身，先用劫波纏如來身，復用五百張細軟白氎纏之，以酥、油、香油著鐵棺中，然後安如來身。復取種種香木聚積成。復搗種種末香，著於上。有一力士捉炬火欲燃之，諸天即滅，不令得燃。阿那律語諸力士：汝等不須疲苦，諸天不欲令燃。力士即問阿那律言：諸天何故不欲令燃？阿那律言：諸天欲令摩訶迦葉見如來身。當於爾時，天雨曼陁羅花，供養如來。有一時，阿跋外道從如來邊得一曼陁羅花，持此華向波婆國。至波婆國道中，見摩訶迦葉與五百徒眾隨道而行。迦葉問言：從何處來？荅言：從拘尸那竭城來。復問言：見吾大師如來不？荅言：汝師入涅槃，已經七日。諸天雨花，供養如來，此花是也。摩訶迦葉悲慘不樂，諸弟子等皆宛轉於地，如失水魚，頭著塵土，各各而言：我等從今永失蔭覆。如是種種，說辭非一。跋難陁釋子諫諸比丘：不須愁惱。世尊在時，禁制非一，今入涅槃，我等自由，欲作不作，各任其性，何須惱也？摩訶迦葉聞此之言，倍生悲慘，而復說言：如來者是論中師子，所說法輪無能壞者，復能降伏一切外道，於一切法悉得自在，法王、法主、如來、應供、正遍知雖入涅槃，其日未久，云何惡人於大眾中，无慚愧心，發如此言？摩訶迦葉作此惋歎已，與五百比丘向如來所。到已，語阿難言：我今欲見如來之身。阿難荅言：如來身者，諸力士等用劫貝及與白氎纏如來身，安置棺中，種種香木積聚成，云何可見？作是言已，如來神力故，雙足出現。迦葉看如來足，見有垢著，問阿難言：如來足上何故得爾？阿難言：有諸女人如來臨涅槃時，悲感戀慕，以頂禮如來足，是故垢著。佛現足令迦葉見已，即還不現。迦葉遶如來七匝，說偈讚歎。火即自燃焚已，供養如來竟。
迦葉於王舍城耆闍崛山竹林精舍集五百大阿羅漢，語言：我在波婆國道中，聞如來已入涅槃，語五百比丘，皆悲感懊惱。跋難陁釋子忽作是言：如來在世，法律切急，如來滅後，各任其性，何須懊惱？諸外道等若聞此語，當作是言：諸釋子，世尊在世，奉教修行，如來滅後，皆已廢捨。我等應當聚集，結集經藏，使法不絕。諸羅漢荅言：我等集於經藏，須於阿難。迦葉荅言：阿難結漏未盡，云何得在此眾？諸羅漢言：所廢忘處，應當問之。迦葉言：若爾者，當作求聽羯磨，使入僧中。五百僧坐已，取五百部經，集為三藏。諸經中，有說比丘戒律處，集為比丘經。諸經中，有說戒律，與尼戒相應者，集為尼經。諸經中，乃至與迦絺那相應者，集為迦絺那犍度。諸犍度母經、增一比丘經、比丘尼經，㧾為毗尼藏。諸經中所說，與長阿含相應者，總為長阿含。諸經中所說，與中阿含相應者，集為中阿含。一、二、三、四乃至十一，數增者，集為增一阿含。與比丘相應，與比丘尼相應，與帝釋相應，與諸天相應，與梵王相應，如是諸經，總為雜阿含。若法句，若說義，若波羅延，如來所說，從修妒路乃至優波提舍，如是諸經，與雜藏相應者，總為雜藏。如是五種，名為修妒路藏。有問分別、無問分別、相攝、相應、處所，此五種，名為阿毗曇藏。此十五種經，集為三藏。
阿難偏袒右肩，胡跪合掌，白摩訶迦葉言：親從如來邊聞如是說：吾滅度後，應集眾僧，捨微細戒。迦葉還問阿難：汝親從如來聞如是語，微細戒者，何者是？阿難荅言：當爾之時，為憂苦惱所逼迷塞，遂不及問。迦葉即訶阿難：汝所語非時，先何不問世尊，今乃言不問？
爾時，迦葉問諸比丘：我等宜共思惟此義：何等是微細戒？有一比丘說言：除四事，餘者名微細戒。一一說，乃至除九十事，餘名微細戒。迦葉說言：汝等所說，皆未與微細戒合。隨佛所說，當奉行之，佛不說者，此莫說也。若捨微細戒者，諸外道輩當生謗言：如來滅後，微細戒諸比丘皆已捨竟，瞿曇沙門法如火煙焰，忽生已滅。若捨微細戒者，但持四重，餘者皆捨。若持四重，何名沙門？以是義故，尊者迦葉責阿難七事。因阿難為女人求出家中，彼有九事讁阿難：一者，若女人不出家者，諸檀越等常應各各器盛食，在道側胡跪授與沙門；二者，若女人不出家者，諸檀越等常應與衣服、臥具，逆於道中求沙門受用；三者，若女人不出家者，諸檀越等常應乘象、馬、車乘，在於道側，以五體投地，求沙門蹈而過；四者，若女人不出家者，諸檀越輩常應在於路中，以髮布地，求沙門蹈而過；五者，若女人不出家者，諸檀越輩常應恭敬心請諸沙門至舍供養；六者，若女人不出家者，諸檀越輩見諸沙門，常應恭敬心淨掃其地，脫體上衣布地，令沙門坐；七者，若女人不出家者，諸檀越輩常應脫體上衣，拂比丘足上塵；八者，若女人不出家者，諸檀越輩常應舒髮，掃比丘足上塵；九者，若女人不出家者，沙門威德過於日月，況諸外道，豈能正視於沙門乎；十者，若女人不出家者，佛之正法應住千年，今減五百年，一百年中得堅固解脫，一百年中得堅固定，一百年中得堅固持戒，一百年中得堅固多聞，一百年中得堅固布施。
初百歲中有，解脫堅固法，安住於此中，悉能達解義。
第二百歲中，復有堅固定，第三百歲中，持戒亦不毀，
第四百歲中，有能多聞者，第五百歲中，復有能布施，
從是如來法，念念中漸減，如車輪轉已，隨轉時有盡。
正法所以隱，阿難之愆咎，為女人出家，勸請調御師。
正法應住世，滿足於千年，五百已損減，餘者悉如本。
是故五百歲，五法興於世，解脫定持戒，多聞及布施。
諸比丘欲集法藏。時摩訶迦葉以手拍地，聲震之響，喻如銅鍾。爾時，王舍城中舊住五百羅漢師子阿蘭那聞此之音，共相告言：集法藏時至。尊者富蘭那與其徒眾五百羅漢，即共相隨，向王舍城耆闍崛山竹林精舍中，至摩訶迦葉所。到已，語摩訶迦葉言：我等聞摩訶迦葉五百羅漢，於王舍城竹林精舍中，欲集法藏，我等亦欲得聞。摩訶迦葉即向富蘭那等出集法藏因緣。富蘭那語尊者摩訶迦葉言：大德，所集法藏緣已得聞竟，甚善不可言，但於八法中我所不解。從界裏宿食乃至池邊種種草根等，如此八法親從佛邊聞，如來聽畜。復言不聽者，是處不解。迦葉荅言：實如汝語，佛為飢饉穀貴，乞食難得，憐愍眾生故聽畜。世豐穀賤，乞食易得，是故如來還不聽也。富蘭那言：迦葉，如來是一切知見者，畜時欲使人知畜時，捨時欲使人知捨時。迦葉荅言：以是義故，佛知時而說是時中應畜，是時中不應畜。富蘭那，是故我等應隨如來，制時隨制，聽時隨聽。如來、應供成就八種善法：一者，善得金剛智；二者，悉斷一切煩惱，破無明闇；三者，於一切法無諸障㝵；四、於一切處而得自在；五、能善降伏外道異論；六、善示眾生利不利；七、能與眾生如法分別；八、善能巧制犯不犯，自在無㝵。成此八法，名法王、法主。爾時，摩訶迦葉問阿難言：此事復云何？阿難荅摩訶迦葉曰：如我佛邊所聞，如迦葉荅富蘭那也。若人如佛語而行者，此人能熾然佛法，是故應如法行之。尊者富蘭那徒眾聞此語已，如法而行，即是熾然佛法者。此是雪山中五百比丘所集法藏。
七百比丘集法藏今當說。如來涅槃後一百年，毗舍離毗利祇子諸比丘等：如佛所說，行於十法，隨順行者，熾然佛法。一、應用二指抄飯食；二、入聚落得食，說言飽已，不言不足，後得食時，不作殘食法，得食；三、界裏群品作法事亦得；四、讚歎群品作法事善；五、前人作法，後人復作，所作皆善；六、酥、油、蜂蜜、石蜜以酪和之，得食；七、昨日受鹽，今日得和飯食；八、得飲奢留伽酒；九、坐具不翦鬚得敷；十、金、銀七寶得自手捉，亦得畜之。以是因緣故，迦蘭陁子耶舍欲除滅此過患，於毗舍離集七百羅漢。
眾僧集已，迦蘭陁子耶舍問尊者離婆多言：比丘入聚落中食，得兩指抄飯食不？尊者離婆多荅曰：不得兩指抄飯食。耶舍問曰：何處制此不得兩指抄飯食也？離婆多荅曰：舍衛國制殘食處制之。耶舍復問尊者離婆多言：若比丘食足已，不作殘食法，得食不？荅言：不得。耶舍復問尊者：界裏作法事得不？尊者即問：界裏作何等法事？荅曰：群品作法事。尊者荅言：不得。問：何處制？荅曰：王舍城中布薩犍度中制。耶舍復問：界裏群品作法事，說言好，得作如是語不？荅言：不得，此亦王舍城中布薩乾度中制。耶舍復問尊者：前所作事更得重作不？尊者荅曰：云何名為重作？耶舍說曰：此事今作、曾作。尊者荅曰：若此事以阿毗曇、毗尼、修妒路不合者，已作不應作，未作不應作，今作不應作。若此事與三藏合者，已作應作，未作應作，今作應作。耶舍復問尊者：得食美食不？荅曰：何者美食？耶舍說曰：酥、油、蜜、石蜜與酪和之，是為美食。尊者荅曰：不得食也。何處制也？舍衛國中制殘食處制耳。耶舍復問尊者：所受鹽得食不？尊者荅曰：何者所受鹽？耶舍說曰：昨所受鹽，今日得和飯食不？尊者荅曰：不得食也。何處制也？舍衛國藥草犍度中制。復問尊者：得飲奢留伽酒不？荅言：不得。何處制？拘睒彌國因莎提比丘制。耶舍復問尊者言：得畜不翦鬚敷具不？荅言：不得。何處制之？舍衛國因六群比丘制。復問尊者：得畜金銀寶器不？荅言：不得。何處制之？王舍城因跋難陁釋子制。
以何義故更集法藏？欲使比丘捨惡修善。若四人住處，乃至眾多人住處，欲使知法，如法修行，佛法熾然。若和尚、阿闍梨，若知法人，如此人等皆能如法者，可佛法增長。有二種法不可違：一、佛法不可違，二、轉輪聖王法不可違。以是義故，更集七百僧集法藏也。
所以言毗尼經者。諸經中與毗尼相應者，總為比丘、比丘尼經。諸經中，與迦絺那衣相應者，總為迦絺那犍度。比丘經、比丘尼經、一切犍度、摩得勒伽、毗尼增一，此五種總為毗尼藏。是故名毗尼經。
所言大廣說者，所說事多故，名廣說，我今教授大法故，名為大，我今說大法大毗尼，是故名大廣說。大人所說法，名之為大。何者大人？諸佛世尊名為大人。此大人說故，名為大人。
又言廣者。有大德比丘略說經，若眾多比丘前，若四、三、二、一比丘前，說其所解經：我親從佛邊聞如此說。上座有德知見者，應取其所說，思惟此理。若與三藏相應者，應語言：大德所說甚善，若有後學者，應以此法教之。若不與三藏相應者，語言：大德莫行此法，亦莫教人行此法也。是故名為廣說。說大調伏現前故，名廣說。
若有一人聰哲高才，自備此德，捉其所解，與如來所說法競。如人捉偽金與真金並，若真偽難別者，以火燒之，真偽自現。若以偽法言是如來說者，與三藏經並之，知其真偽也。如世有真醫，有人實非醫，妄稱是醫人，不別者就其治病，虛喪身命。猶如世人不識真法，隨行邪偽法者，能滅善心身命也。不滅正法者，佛所說毗尼，如佛所說行，是人能使正法熾燃於世。何以故？此人知此是佛說，知此非佛說，是故能典正法。是名廣說。
尊者薩婆多說曰：有四白廣說，有四黑廣說。以何義故名為廣說？以此經故，知此是佛語，此非佛語。若有才辯了了，能識是非，為人說者，此言應受。黑廣說，亦應如白廣知。四者，若眾多，若三，若二，若一，是名為四。
又比丘作如是言：世尊在浮彌城告諸比丘：汝等若村若落，我親從佛邊聞說受持，此是法，此是毗尼，此是師教。此比丘所說非可，非不可。若以增一阿含、中阿含、長阿含、雜阿含、比丘經、比丘尼經、諸犍度、摩得勒伽，與法理合者，應語言：大德，此法可自勤行，亦教人勤行。若不合法理者，語言：大德，此法不應自行，亦不應教人行。此是初廣說。第二、第三乃至第四，亦如是說。第一大眾前、第二四人前、第三二人前、第四一人前，是名廣說。
佛告諸比丘：吾教汝一句一偈，若多若少，若應行者，如語行之，不應行者，如語莫行。若後世比丘所說，與三藏相應者，亦應行之。若吾所說，或多或少，不應行者，亦莫行之，後代比丘所說不應行者，亦莫行之。此法增一經中廣明。
有廣說者，如來臨涅槃時，告阿難言：吾滅度後，汝等言：我等無依。莫作此說。吾所制波羅提木叉，即是汝依，即是汝師。是故阿難，吾去世後，當依波羅提木叉而行行法，應當各各謙卑行之。汝等應當除去憍慢，安心淨法。阿難，從今已去，下者應稱上座尊者，上座應稱下座慧命。阿難，若人見十二因緣，是為見法，亦得見我。如來臨涅槃時，欲為利益眾生故，說是四廣。以是義故，名為廣說。
佛復告言：有物和合故，應畜。有物不和合故，不應畜。云何名為和合？如舍利弗外得上色納，以此納縫著條衣上，佛即聽畜之，故名和合。不和合者，上色錦、上色白，雖和合，不應畜，故名不和合。猶如酒，若和藥得飲，不和不得飲。上色與下色合，得畜，不合不得畜。
和合有二種，一、色和合，二、衣和合。色和合者，先用根染，後用弱染，復有先用上色染，後用下色染，此二名色和合，應畜。何者名為上色？五正色名為上色。薩婆多說曰：上色者，純青、純赤、純黃、純黑、純白，是名五種上色。大色和合者，先用青染，後用餘色染，先用餘色染，後用青色染，五種亦如是，是色應得畜。衣和合者，若衣作淨，納未作淨，縫納著衣上，若衣未淨，納已淨者，縫納著衣上，此二皆名淨衣。若衣未滿十日，未作淨施，納已作淨施，縫納著衣上，得畜；若納十日未滿，未作淨施，縫納著衣上，得畜。故名衣和合。
淨施法，一日得，一日作淨施。若過十日，不作淨施，犯尼薩耆。若復放逸故不說淨者，以心惡故，不滿十日，皆犯捨墮。
何者不和合應畜，和合不應畜？不和合應畜者，山涉子、識其留草、閻婆伽、毗缽、優勒伽蜜、苦酒、閻陁林斤、提力薑，如是等藥不合應畜。何以故？此藥一一別中投食，合不中投食。如煮乳，令沸熟已，寫置一器中，時節小久，乳水各別。此乳著鹽不中食，不和鹽中食。上所列藥草和合投合，不中，一一中投食，亦如乳、鹽合不中食，別食甚好，是名不和合用。當於爾時，佛為病比丘，聽飲蘇毗勒漿，著鹽得飲，不著亦得，是名和合用。
盡形受藥者，薑、椒、蓽茇、訶梨勒、鹽、菖蒱，如是等皆名盡形受藥，藥草犍度中廣說。
寺中應可作者，從羯磨，一切法事，乃至飲食、臥起及露，著泥洹僧、竭支皆中。復有中者，若寺中地見金銀，知主不知主，皆應取舉之。知主者，後來當還。若不知主者，應當眾僧中唱：我昨日僧地中得金銀，是誰物也？有人來言是我物者，應問此物頭數多少，及與斤兩，裹持繫縛用何等物。若言一一相應者，可還之，不相應者，不應與也。復有寺中，可中作者，若比丘、比丘尼用木葉作蓋，用木皮作蓋，或織草作蓋，如此等皆寺中得用。復有比丘寺中得用物，富羅上重著革皮絡縮，若出聚落，雨雪得著，無雨雪，不得也。所著革屣，四重、三重乃至一單，寺裏皆應得著，入聚落時，雨雪得著，無時不得也，病時亦得著，革屣犍度中廣說。寺中應畜鐵鑰、木鑰、瓢、杖、浴室中床，是名寺中應畜物。
比丘僧差入林者，應與七日。若七日不得來者，應與十五日。若十五日不得來者，應與一月，是名應入林。
若比丘身上生瘡，比丘用麤澀散洗瘡。佛言：聽諸比丘用細末柔軟散洗瘡。舉散法，著瓶中塞口，乃至著栓上。藥草犍度中應廣知。若比丘有白癩病，自裂，膿血流出，諸比丘用麤澀散塗洗。佛言：當用細末柔軟散塗洗。雜犍度中應廣知。若比丘新生瘡病，痛不壞者，當用壞藥傅之，後時，當畜種種愈瘡藥，治之令差。若比丘下分中有痔病者，當作裹瘡衣，莫令膿血流出汙衣，隨醫師分處，作衣聽畜之。若諸比丘頭上生瘡，若面上生瘡，若脣上生瘡，若肩頭生瘡，若腋下生瘡，若脅上生瘡，若臍上生瘡，若坐處生瘡，若膝頭生瘡，若腨上生瘡，若頭上有瘡者，聽裹頭覆頭入白衣舍。若面上有瘡者，聽缽水中自照，或壁上自照見瘡，得自塗藥。脣上有瘡者，得聽兩脣不相到嚼食。若舌上有瘡者，聽著口中不嚼吞之。若肩頭有瘡者，聽以手捉瘡，以衣覆上入白衣舍。復聽肩頭瘡上衣不覆，得入白衣舍。若腋下有瘡者，聽手扠腰入白衣舍。若脅上有瘡者，聽反抄衣入白衣舍。若臍上有瘡者，聽下繫泥洹僧。若坐處有瘡者，聽入白衣舍蹲坐。若膝上有瘡，聽褰衣過膝入白衣舍。若腨上有瘡者，聽高著泥洹僧入白衣舍。是故名有瘡聽也。
若眾僧寺裏有三四人，別作大堂住止處，應遶四邊掘深塹遮水，塹裏應作大小行處。此事敷具犍度中廣說。
佛告阿難：汝捉鑰，可房房語諸比丘，吾欲南行，按行諸國，誰能隨吾去者，可自料理衣缽。阿難即受告敕，房房語之。諸長老比丘白阿難言：若師去者，得隨佛去，若師不去，自亦不得去。何以故？至彼中更須覓依止師故。爾時，世尊即共堪能去者，相隨向南路上。佛見諸比丘少，告阿難言：汝不房房語也，比丘何故少？阿難即具以上事白世尊。佛告阿難：從今已後，若比丘滿十臈知法者，應受十臈乃至百臈不知法者依止。依止法受具犍度中廣說。此房房中所作事。
應二指作法。若缽破作五段，綴此缽法，應相去二指安一綴。若上廁時洗大便道，應用二指頭洗之。若衣破著納者，孔外蔭二指。若比丘畜髮法，極長不過二指應剃。是名法。
略說共作法。若比丘性行調柔，持戒亦具，威儀可觀，如此人者，僧應與共同一切法事，乃至飲食、臥起皆應共同。是名略說共作法。
若比丘行來到他寺上，應問此寺中一比丘結大界處，復問離衣宿處，兼問眾僧淨廚處，亦問布薩說戒處。如是等處皆問一人，故名略問。問已，若有同伴，亦應語之。又復應問所飲水中有虫不、清淨不、此水屬誰，又問果菜淨未。一人問，餘人皆得淨，故名略。若舊住比丘請客比丘，客比丘到寺，一人問淨不淨，如是可問處皆問，是餘比丘皆得清淨。
尊者薩婆多說曰：有利養生人貪著，佛不聽取，然不制所犯，應如前所制法行。世尊說曰：若人所作不善，知慚愧者，不為障道。若比丘無慚愧心，亦無所知，如是所說，不應受用。又復有人無慚愧心，有所知解，其所說法，亦不應受。復次，有人雖知慚愧，然無所知，若有所說，亦不應受。若復有人有慚愧心，能達法相，如此說者，應受用之。尊者迦葉惟說曰：有諸人智慧等，所見亦同，其性柔雅，戒行清淨，無有瑕穢，是名和雅，所說應受。
有應作處。何者是？尼師壇有破穿處，應用弊納補，四邊蔭一寸。如是廣知。若有瘡處應治。若眾僧食處應掃。若和尚、阿闍梨食處應掃。是名處所。若比丘病，佛聽煮粥食之。無淨地，眾僧當與作白二羯磨，作淨處所。如是等皆名處所。
佛在世時，常在王舍城中說戒。至十五日月盡，諸比丘遠近不避疲勞，詣王舍城聽佛說戒。佛知諸比丘疲苦，即問諸比丘方所，隨其方所住處說戒，是名為方。東方塔名羅多跋陁羅，乃至北方有山，名無之羅毗羅，是名為方。如是等邊方，有律師五人，得受具足。阿練若比丘應善知方所，亦應知處及時。爾時，諸比丘北方受安居。安居已竟，各執衣缽，往到佛所。世尊問言：從何方來？皆說所從來處，故名為方。佛聽何等國土應五人受具？阿畔提國有毗尼師，聽五人受具。
有一比丘字數虜奴，少小信道，欲得受具，國土無僧。尊者迦旃延有緣到彼國，此比丘求迦旃延欲受具。十二年中集僧，乃得受具。迦旃延為受具已，來到佛所，佛問言：迦旃延，汝何故遲？迦旃延即以受戒因緣，具白世尊。佛即立制：從今已去，聽邊地無眾僧處，有律師五人受具。
有國大熱處，聽日日洗。荊棘多處，聽著厚革屣。作革屣法，隨土地所有厚皮聽作。有諸比丘在雪山中夏安居，手、腳、頭、耳皆凍壞。安居已訖，各執衣持缽，來詣佛所，頭面禮足，退立一面。佛知而故問：汝等何故身體皆壞？比丘白佛：雪山中寒凍故，是以皆壞。佛問言：應著何等，不令身壞？諸比丘白佛：若腳著皮革靴，上著複衣，應當不壞。佛即聽著富羅，復聽著羅目伽，上聽著駒執，復聽著複衣。若用羊毛、駱駝毛乃至綿紵之，聽著。
有二婆羅門比丘，一字烏嗟呵，二字散摩陁，往到佛所，白世尊言：佛弟子中，有種種性，種種國土人，種種郡縣人，言音不同。語既不正，皆壞佛正義。唯願世尊聽我等依闡陁至持論，撰集佛經，次比文句，使言音辯了，義亦得顯。佛告比丘：吾佛法中，不與美言為是，但使義理不失是吾意也。隨諸眾生應與何音而得受悟，應為說之。是故名為隨國應作。毗舍離飢饉如上文說。
佛聽畜迦絺那衣，有五種利：一、得中前數數食；二、得有檀越來請，得別眾食；三、得畜長財不說淨，四、得離衣宿；五、不白得出界。是名受迦絺那衣利。
作漿法。先研米，與水和濾，著一器中，後炊飯饙，取飯汁着一處，經一宿，中食時如法受飲之。薩婆多、迦葉惟說曰：此漿中後乃至初夜得飲。初一分竟。
諸比丘夏安居法。若有破壞房舍，應受取，任力所能，修補治之。
自恣法者。若有大眾，應如法白二羯磨自恣。若阿練若比丘，或一或二，乃至三、四，應胡跪合掌，展轉相向言：今日眾僧自恣，我亦自恣。如是三說。若獨一人，應心念口言：今日眾僧自恣，我亦自恣。如是三說。云何與自恣欲？爾時，世尊告諸比丘：今日自恣。有一比丘白佛言：世尊，病比丘不堪來者，為看病不得來者，為佛、法、僧不得來者，此事云何？佛告比丘：如此等皆應與欲。說言：今日眾僧自恣，我不得往自恣，與眾僧清淨如法自恣欲。如是三說，是名與自恣法。有五種與自恣法：一、今日僧自恣，我與僧自恣；二、我白自恣；三、為我故自恣；四、若口不能言者，手作說相，亦得與自恣；五、語雖不了，亦是與自恣。是名五種自恣。若前人身、口不能，後復更問之。身、口無相貌者，命根未斷，耳聞人語，眾僧就其前羯磨、自恣。取自恣人，若將自恣來，道中命終，或為婬欲所迷，或失性，或出界外，或捨道還俗，如此等皆不成取欲，應更遣人取欲。若取欲者為賊、為水、為虎狼所遮，不得來者，此取欲成就。如此等難事非一，但取欲者欲來，而力不能，皆取欲成就。
波羅提木叉法者。爾時，世尊在淨房中作是念：我今為諸比丘制說波羅提木叉戒。何以故？後學比丘欲行法者，不知何者佛制，何者非佛制，乃至阿羅漢果樂。佛告諸比丘：我今說波羅提木叉，汝等當善受行之。若有所犯，即應懺悔，若無所犯，應繫念思惟。吾說戒時，若默然者，當知皆是清淨之人。汝等屏處發露無隱，吾大眾中問無隱，等無有異。第二、第三亦如是問，若故作不妄語者，佛說障道。障者，障於四禪、四空，乃至障四果、四向。若後能改悔，四禪、四空、四向、四果皆可得取，是故名波羅提木叉法也。說波羅提木叉有五種，如上說也。布薩取欲，如上自恣取欲無異。
田、舍、園前所施、後所施處，不應轉易，更施餘處。若五錢轉施，皆是惡作。復有十八種分別，復有八種阿練若處所有。若比丘尼外來所施，若有所作，為人所嘆，有作為人呵擯，如是等皆名為物。
云何名呵責擯出？呵責擯出者，要示彼擯者罪相貌，然後擯出，不得直驅。爾時，自恣前有一比丘犯罪，見者欲諫，語言：我欲諫汝，聽不？犯罪者可。當欲諫時，犯罪者無，是名事在人無。若後時欲諫者，還犯罪人邊取欲，得諫，不取不得也。
爾時，世尊從迦尸國，與五百比丘向幽蘭精舍。此寺中有舊住五人：一名阿犯祇，二名富那婆蘇，三名半持陁路醯尼，四名伽路羅，五名帝奢。此比丘等聞世尊來，即共分此寺中房舍、園田、花果、敷具及養生具，唯留佛一房。所以分者，恐佛共舍利弗、目連、諸大比丘等來，必奪我房舍及田業，是故急分。生此念已，房舍作一分，園田作一分，一切敷具作一分，一切養生具作一分，一切花果作一分分已。世尊來到，到已告舍利弗、目連言：汝語舊住比丘：客僧來到，可房房料理敷具。如佛告敕，即往語之。舊住者即荅舍利弗、目連言：第一房為佛拔竟，唯願如來安樂住止，餘物一切五分分竟。目連聞此語已，即傳此言具白世尊。世尊即遣目連復重語之。諸比丘荅亦如前。佛即喚舊住比丘，種種因緣呵責，為說世有五賊：第一賊者，有惡比丘不持禁戒，多將徒眾遊諸國邑，食人信施者是；二、若有比丘實不清淨，自言清淨，此亦是賊；三、若有比丘自恃聰明多智，起於憍慢，訶罵比丘，言無節度，此亦是賊；四、若有比丘為衣食故，自言得過人法，此復是賊也；五、若有比丘用僧祇物以自資命，此亦是賊。是故一切屬四方僧物，不應獨用。諸比丘白佛：若有物，諸比丘因此生諍訟者，此物云何？佛言：比丘若共懺悔，此物得分，不和合，不得分也。分法要作白二羯磨，此事拘睒彌犍度中廣明。
提婆達多破僧有五法：一者盡形壽乞食，二者糞掃衣，三者不食酥鹽，四者不食肉、魚，五者露坐。以此五法，僧中行籌，可者受籌。爾時，座中有百比丘受籌。阿難即眾中脫僧伽梨擲地，唱言：此是非法。有五十大上座亦脫僧伽梨擲地。諸比丘以此因緣具白世尊。佛言：此便是地獄人，當入阿鼻地獄，一劫不可救也。此破僧犍度中廣明。上提婆達多五法不違佛說，但欲依此法，壞佛法也。
爾時，世尊在王舍城。諸比丘在塚閒、樹下，或在水邊大澤中，處處敷草露宿。有大長者晨朝出行，見諸比丘，為作禮，問言：昨暮何處宿？諸比丘荅曰：塚閒、樹下、處處皆敷草臥。長者問言：若有檀越為作房舍，得不？諸比丘荅曰：佛未聽作。比丘以是因緣，即往白佛。佛告諸比丘：若有檀越信心，能為僧造房者，聽作之。長者聞佛告已，即造六十口房，施設飲食，請佛及僧。供養已，捉金瓶行水竟，胡跪合掌，白佛言：今為佛及僧作六十口房，願世尊及比丘僧為弟子受用。佛因長者施房，為說施房利益：一者，能遮風雨；二者，能遮寒熱；三者，能遮惡獸、毒虫。如是種種利益，盡為說之。因此房故，令諸比丘得善寂安樂住。此敷具犍度中廣說。
佛在阿咤毗國，聽諸比丘私作房。諸比丘各各私作大房，所索甚多。諸檀越遙見沙門入村，皆避之不欲相見。有比丘字阿咤毗，為私作房故，自伐林木。林中有神，以林為舍，此鬼內自思惟：正欲打此道人，恐畏有咎，若默然者，無住止處。即往白佛。佛告言：若打持戒者，其罪極重。汝渡河有大樹，此樹神昨已命終，汝可依彼大樹住。因此制戒，不聽私起大房。爾時，世尊在拘睒彌國。有比丘字闡陁，與國主優填王極善，自往語之：今欲私起房，乏材木。王即語言：國中所有材木隨意取之。此比丘，官路中有一大樹，枝條蔭覆五百乘車，國中諸人皆以此樹有命之想，闡陁比丘伐此樹。檀越慊之，比丘往白世尊。佛即因而制戒：自今已去，若有神樹，路中諸人所貴重樹，不聽伐也。若伐者，得波逸提。或言偷蘭遮。從此以來，不聽過量私作大房。
爾時，闥婆摩羅子出家，翹勤行道，得阿羅漢果。內自思惟：於此身上，更修何業？思惟既定，當為僧勸化中食及造敷具。於一日中，有比丘逼夜來向寺，不知寺處，闥婆摩羅子即入火光三昧，舉手照明，令知寺處。此比丘到已，示房舍、敷具、大小行處、澡手水、塗足油，一切示處。若有客僧來到寺者，隨其所須，皆供給之，心無愛憎。佛即讚歎：一切飲食、敷具平等，無過闥婆摩羅子。無根謗緣，因此廣知。
爾時，提婆達多共阿闍世論議：汝可煞父，我亦煞佛，新王新佛共治天下，世皆太平，人民安樂，不亦快乎？阿闍世問提婆達多：須幾兵眾可得除佛？提婆達言：得六十兵，可得除之。與六十兵。得兵已，先遣二人往煞佛：煞佛已，從餘道迴，莫著本路。復遣四人煞前二人：從餘道迴。如是展轉，皆欲令相煞盡。所以爾者，不欲令此惡名流布於外。二人往見佛，自然不起惡心，即向佛說本來之意。佛為說法，得須陁洹果。佛即語之：汝等迴去，莫隨餘道，得到提婆達多所。提婆達多聞不得煞佛，即生瞋恚，自到佛所，以大石打佛。諸天即接此石，擲著他山。有小石破，來傷佛足。諸比丘等皆來，捉杖圍遶世尊房。佛語諸比丘：假使有人捉須彌山，欲壓吾者，猶不能害，況提婆達多。汝等各自隨所修業，安樂行之。
佛未制戒前，比丘一不得與沙彌同房宿。羅睺羅無別房，諸比丘驅出。羅睺在廁上宿。廁中有大毒蛇。佛知有此毒蛇，恐傷羅睺故，來到廁，知而故問：汝是誰耶？羅睺荅言：是沙彌羅睺。佛問：汝何故此中住？荅言：更無別房，諸比丘不聽共宿。佛即將入房。後日集諸比丘，告曰：出家人法常應慈心。從今以後，沙彌聽共大比丘二宿。至三夜，若無去處，比丘不應睡臥，當結加趺坐，至明相現。若第四日復無去處，明相欲現時，應遣沙彌出房外。若沙彌恐怖，不能出者，大比丘應自出去。
有客比丘來到寺上，舊住比丘拔房舍、臥具供給之。後去時，不白舊住者。經多日已，主人入房，始知客比丘去，敷具虫鼠嚙壞。以是因緣，比丘具白世尊。佛因而制戒：若客比丘寄寺中宿者，去時應擗揲敷具，及料理坐床，當白舊住比丘去。若不爾，出界外，得波逸提。
有於一時，六群比丘共十七群比丘俱，作客寄宿。六群是上座，十七群是下座。十七群語六群言：大德，可簡取上房。六群荅言：誰問好惡？十七群自取房，敷坐具竟。六群即奪取房，驅令出外。十七群瞋恚，高聲唱叫。主人聞已，問十七群為何等事。十七群如上因緣荅主人。諸比丘往白世尊。佛因而制戒：從今以後，下座推上房與上座，上座不取，下座敷敷具竟，上座不得強力奪取、驅出。若下座先至，不知上座來，上座既至，下座應避出去。上下皆不得恃力驅出，若恃力者，得波逸提。
時有六群比丘在重閣上住，意不審悉，不看閣地厚薄，放身而坐，床腳陷過，傷下住比丘頭。佛因而制戒：從今以去，閣上住者要審悉厚薄，不得直放身坐。若坐者，得波逸提。
有於一時，闡陁比丘作房，用有虫水和泥。諸檀越見，慊言：云何比丘無慈心？佛因而制戒：從今已去，比丘不得用雜虫水和泥作房。若用，得。房舍竟。
爾時，佛在波羅奈國。阿若憍陳如等五比丘往到佛所，白世尊言：聽諸比丘何等處住，敷何等敷具？佛告憍陳如：聽比丘阿練若處、樹下、塚閒、河邊、山谷閒空閑處住，敷草木葉以為坐具。此敷具犍度中廣明。住處總明有二：一者聚落中，二者空靜處。
爾時，有客比丘寄他寺中安居，不自看房舍、臥具，得下房、下臥具，心中不悅，修道有廢，瞋舊住比丘，有生謗之言：比丘心有愛、瞋、痴、怖。佛聞此言，告諸比丘：從今以去，夏安居時，要自看房舍、臥具，然後受之。若依上座次第得房，不看無咎。若分房者語汝自看房，懈怠不看者，得突吉羅。
如來所以教諸比丘護敷具者，見五種過：一、不欲令風吹；二、不令日暴；三、不令得天雨；四、不令塵土坌之；五、不令虫鳥敷具上放不淨。比丘夏安居法，差分房分敷具人，令房房看之，何等房敷具多，何處無。若多處，分著無處。若遍，有長敷具，從上座次第賦之。是名敷具處所。
營事有二種：一者作，二者覆。作者，有檀越欲為眾僧起房，僧差營事人，白二羯磨令料理。若此營事人意欲成此房已，盡形受用者，僧當令其十二年住，後眾僧隨意分處。若營事人二三年中不能成房，僧當觀其力能。若堪辦者，聽使作竟，若不能者，更差餘人。是名作者。云何名為覆者？若作者作牆壁已不能覆，後僧更差堪能者令覆。若覆者意欲盡形住，僧當聽六年住，後隨僧分處。是名覆處者。
比丘相恭敬法，當起迎作禮，執手問訊，隨其所須供給，莫違其志。
諸比丘白佛：上座於下座有所犯罪，現前應立幾法發露？佛言：當立四法：一者偏袒右肩，二者脫革屣，三者合掌，四者當說所犯罪。下座向上座悔過所犯者，現前應立五法：一偏袒右肩，二脫革屣，三胡跪，四合掌，五說所犯罪。
若客比丘到他寺中，見上座，應立五法恭敬：一偏袒右肩，二脫革屣，三胡跪，四兩手捉上座足，五和南。若舊住比丘小者，亦應立五法恭敬。是法持戒犍度中廣明。
治風病法，當用蘇毗勒漿。此漿作法，先遣淨人搗大麥，器中盛之，著水，經二三日，小酢已，淨濾飲之。若和尚病，弟子應作此漿養病。弟子若病，和尚亦應如此。有比丘尼持蘇毗勒漿隨道行，道中見一人截手足而臥。比丘尼以蘇毗勒漿灌瘡上，此人即死。佛言：從今已去，不聽持蘇毗勒漿灌瘡上。有比丘持蘇毗勒漿到尸陁林，見一病人臥地，從比丘索蘇毗勒漿飲。比丘慈悲心故施之，此人即死。諸比丘生疑：無有所犯也？佛言：憐愍心故無犯。是名蘇毗勒漿。
佛為病比丘故，聽服六種散：一離畔散，二破羅私散，三怖羅羅散，四阿犯卻羅散，五波卻羅散，六阿半陁散。如是等散眾多不一，若比丘病，隨醫分處服之。
爾時，離車子有寶缽，滿中盛細末旃檀，持用奉佛。佛言：吾佛法中，不聽受寶器。離車子言：若不受寶，願世尊可受栴檀香。佛即為受。
有比丘用麤澡豆洗缽，壞缽色。佛言：應當熟搗，細物篩之，然後得用。
有一女人夫主已喪，婬欲熾盛，與外人交通，遂成有胎。恐事發露，語交通者求藥墮胎。此人於比丘、比丘尼中求得藥，即墮其胎。佛聞而制戒：不聽出家者與人墮胎藥。
比丘法不得用雜香澡豆洗身，乃至病亦不得用。
爾時，佛在波羅奈。五比丘往白世尊：聽諸比丘畜何等藥？佛言：聽諸比丘畜陳棄藥，乃至流離亦聽畜。治病藥有四種：中前服藥，不得中後、七日、終身服也；中後藥中前亦得服之，不得終身畜也；中後藥有得七日畜，有不得者；終身藥中，中前、中後乃至七日皆得服也。藥犍度中當廣明。
有婆羅門子尸羅持八種漿施佛：一、菴羅漿，二、瞻婆漿，三、棗漿，四、壞味漿，五、多漿，六、沙林毗漿，七、破留沙漿，八、甘漿。如此漿等佛聽比丘得服。
佛制酒者，因莎提比丘飲酒醉，是故制之，不聽飲也。尊者彌沙塞說曰：莎提比丘小小，因酒長養身命。後出家已，不得飲，四大不調。諸比丘白佛，佛言：病者聽甕上嗅之，若差不聽嗅。若嗅不差者，聽用酒洗身。若復不差，聽用酒和麵，作餅食之。若復不差，聽酒中自漬。尊者迦葉惟說曰：有漿初中飲，後不中飲。有漿初中飲，中後亦中飲。有漿初不中，後亦不中。有漿初不中飲，後中飲。如佛毗舍離所制，麴不食，苦酢酒不中飲。尊者迦葉惟說曰：有八種酒不得飲：與麴和合作酒不得飲，若麴和合作酒，雖著種種藥亦不得飲，有酒酢能使人醉者亦不得飲，有酒雖甜，能使人醉者亦不得飲，清酒不得飲，小酢酒亦不得飲，細末飯酒亦不得飲，有書陁酒不得飲。如是等酒甚多，皆不得飲。尊者薩婆多說曰：用蒱桃、穀和作酒，不得飲。用蜜作酒，不得飲。破穀作酒，不得飲。種種果雜作酒，不得飲。如是等一切酒，不得飲。是名不中飲酒。
著屐人不應為說法。如耶奢童子，度波羅河，脫金屐捨去，已見此屐，即知耶奢詣佛求出家。爾時，佛在舍衛國。有六群比丘，著高屐，入禪坊。屐聲高大，坐禪比丘聞此，謂是賊軍馬來到，生大惶怖。佛聞之，因而制戒：從今已去，比丘一切不得著屐，除病者上廁。是名屐因緣。
爾時，有長者，字流盧奴。其初生時，父歡喜故，施子二十萬億金錢，即以二十億為名。此人豪貴巨富，生年已來足不蹈地，後求佛出家，精勤修學，得阿羅漢果。行道苦故，足皆流血。佛知其小小已來富樂，足不蹈地，聽著一重革屣。流盧奴即白世尊：弟子能捨豪富如此家業，豈復貪著一革屣也？若世尊，聽一切比丘著者，弟子當著。佛因此故，聽一切比丘。著革屣者，不得聽法，病者得著聽法。有比丘著革屣入塔，佛即制戒：不聽著革屣入塔，遶塔，乃至富羅亦不得著入塔。所以爾者，彼土諸人著革屣、富羅者，皆起憍慢心，是故佛不聽著也。是名著革屣因緣。
阿盤提國寒故，聽畜皮，除五種皮：一、師子皮，二、熊皮，三、羆皮，四、龍皮，五、人皮。如是等皮皆不得畜也，非所應也。所應畜者，象皮、馬皮、駝皮、牛皮、驢皮，如是應畜者眾多是。
出家人法，不畜盛酒大甕，中盛酒大銅瓶斛，如是等生人慊疑不應畜也。
爾時，毗舍佉鹿母施僧六種物：一者剋漏好床，二者銅鐦，三者燭豎，四者扇，五者掃帚，六者大銅器。諸比丘等生疑，問佛，佛言：大銅器不應受，餘五應受。
有一瓦師，大作瓦器，持布施僧。僧生疑，問佛，佛言：除大器，餘者皆受。爾時，有二賈客，去祇桓精舍不遠，一者信道，一不信道。不信者言：沙門釋子為貪心故，多畜大器。信者言：沙門釋子無貪心也，不畜大器。兩人相敢䞈金錢五百，共到祇桓。見諸檀越多將大器布施眾僧，信者不如，償五百金錢。佛聞此已，即制比丘：從今已去，不聽畜盛酒大器。二賈復於餘時，更共諍理。不信者言：沙門今者，貪心多故，猶畜大器。信者言：沙門今者，不畜大器。二人共諍，更䞈千錢，不信者多將大器往施沙門，諸比丘皆不受。不信者負，還償千錢。是名不應畜器。
爾時，婆難陁釋子杖頭繫羊毛，荷負而行。檀越見蚩笑，佯問：毛賣之？難陁荅言：不賣也。如是展轉徹世尊耳，世尊即制：從今已去，不聽比丘杖頭繫羊毛，肩上擔行。
不聽為捉杖人說法。杖頭若鐵，若鹿角，皆應著也。何以故？恐杖盡故。
諸比丘煮染草法，作三尺杖，杖頭繫草，沸溢出時，以杖攪之。若不知染草生熟者，一器中著水，取杖刺染草，汁中漉著水器中。染草若熟，染汁直沉水下，若不熟，散浮水上。熟竟淨漉染衣，染竟欲晒衣時，著平地，當四角莫令綣縮，欲揲衣時，當纏著軸上，莫令不平。
跋難陁釋子結絡囊盛缽，繫杖頭，倚頭而行。諸大臣遙見，謂王擎憧來到，皆遠避之。到已始知是沙門，諸臣皆嫌之。佛聞即制：不聽比丘杖頭繫缽絡，倚頭而行。
六群比丘畜筒杖，俗人見之，皆嫌言：沙門與國王、大臣無異。佛聞之即制：不聽畜也。
若病比丘有緣入聚落，須杖應求。僧乞白二羯磨，僧為作羯磨者，得持缽絡，繫杖頭而行，不羯磨不得。
爾時，世尊在王舍城。有比丘尼檀林中夜闇行，心生怖畏毒蛇、虫螫、諸惡狩等，因此白佛。佛言：聽諸比丘夜怖畏處，動錫杖作聲，令諸惡毒虫遠去。如是廣知。
有謫罰杖者，呵責羯磨、擯出、滅擯羯磨、依止羯磨、懺悔羯磨、僧不見犯事者羯磨、未受懺悔羯磨、不捨惡見羯磨，如是等作白四羯磨，與別住、行六日摩那埵、異語違返、覆缽、不語五白四羯磨、二白一羯磨，是名擯罰。
云何名為絡囊？乞食時至，應安缽中置絡囊中。諸檀越施羹飯，手捉絡令瀉缽中，羹飯雖溢出缽，污絡無患，但莫使熱來觸手。若有弟子，乞食時至，應盛缽授與和尚、阿闍梨。
爾時，王舍城中有大長者，大得栴檀香木，雇匠作栴檀缽，用寶作絡，庭中立高幢，挂絡幢頭，唱言：若王舍城中，沙門、婆羅門有神德者，能飛取，申手取，取者得之。外道富蘭那迦葉來到長者所，語言：吾是真大阿羅漢，現神力取之。諸六師等各各現神力，不能得取。當於爾時，目連在大磐石上經行，賓頭盧語目連言：大德佛弟子中神通第一，能師子吼，可現神力取是缽也。目連荅言：不復樂現神通，不能取也。世尊亦說大德是大阿羅漢，神通力第一，能師子吼，今可取之。賓頭盧即現神力，立大石上乘空而行遶王舍城，見者莫不驚怖：此石若下，無有免者。長者爾時在高樓上，見賓頭盧現神足已，叉手合掌，向賓頭盧禮，白言：弟子已施尊者缽竟，願取此缽。賓頭盧取已。長者請入家內，取缽盛種種美食，供養賓頭盧。諸比丘以是因緣具白世尊，佛喚賓頭盧問言：汝實為此缽現神力也？賓頭盧荅世尊言：實爾。佛種種呵責賓頭盧：云何為此木缽，與諸白衣現神力耶？譬如婬女，為半錢故，示人形體，汝亦如是。從今已去，不聽畜栴檀缽，亦不得為木缽故現神力也。若為降伏諸外道故，可得現耳。
所以令畜絡者，沙彌、淨人共外行得果，好者自食，惡者與師。佛聞此已，教諸比丘，令得作絡囊，得果著中，堅繫口自持之至寺內，洗手如法受食。尊者薩婆多說曰：有一比丘共淨人乞食，此淨人捉食不用心，外道著毒藥不覺，比丘到住處食即命終。佛因此敕諸比丘：從今已去，各各作絡囊盛缽，好自持之。以諸因緣，聽畜絡也。
若有老病比丘隨路行須杖，或道中有種種毒虫之難，佛聽捉杖行。杖頭或鐵，或銅，或角應著之。
蒜者，比丘除病，一切皆不得食。
爾時，世尊在祇桓精舍大眾中說法。有比丘食蒜，遠佛在大眾外坐。佛問阿難言：此比丘何故獨遠別坐？阿難白佛：此比丘食蒜，是以別坐。佛告阿難：如來善說法中，為此小事，不聞法也。佛告阿難：自今已去，除病皆不得食蒜。
有一時中，舍利弗得風病，醫處分服蒜，即往白佛，佛言：病者聽服。
爾時，世尊在毗舍離。城外有一檀越大種蒜。偷羅難陁比丘尼數數過此蒜園邊行，檀越善心為福德故，問言：尊者須蒜食不？尼荅言：素自不能食，得蒜下食甚善。檀越即施之，日許與眾僧五顆蒜。偷羅難陁即白尼眾：某檀越日許僧五顆蒜，僧若須者，遣沙彌尼往取。有一尼須蒜，遣式叉摩尼、沙彌尼往取，正值蒜主持蒜入城市易，有一淨人守蒜園。沙彌尼問：蒜主何處去？淨人荅言：入城市易。沙彌尼從彼索蒜，淨人荅言：我不知也，但知守蒜。沙彌尼怒曰：大家見與，汝豈得護？手自掘之：此是和尚分，此是阿闍梨分，此是今日分，此是明日分。如是分處，恣意持去。蒜主迴還見之，問守園人言：此蒜誰持去？守園者以上因緣具白大家，蒜主即大嫌責諸比丘尼。如是展轉，世尊聞之，喚諸比丘尼種種呵責，告言：從今已去，比丘尼不得食蒜，食者波夜提。
諸比丘問佛：剃髮法，應用何等刀？佛言：若銅，若鐵用作刀剃髮。既作刀已，無安置處，復問世尊，佛言：若銅，若鐵，若角，若骨，若竹，若葦，用作安置刀處。藏法，若木皮，若牛羊皮裹之，安置藏處。是名安置剃髮刀法。雜犍度中廣說。
比丘尼剃髮法，應各各展轉相剃。若男子為剃髮者，應二比丘尼抱令剃。若比丘尼於剃髮男子有欲心，男子於尼亦有欲心者，不應令剃。
乘有四種：一者象乘，二者馬乘，三者車乘，四者輿乘。爾時，拘睒彌城外有大樹，名尼拘陁。此樹下有種種乘，憩駕止息，是名為乘。若為法來，不下乘者，不應為說法，除病。應如瓶沙王，乘八萬四千象馬詣，夜置林，到佛聽法。當爾時，亦有迦葉兄弟徒眾千人在佛邊聽法。當爾時，世尊從毗梨祇國遊行到毗舍離，菴羅女并離車子等皆乘種種上妙御乘，來至佛所而聽法。聞法已勸請世尊：至菴羅園中宿，明日受弟子微供。如是諸人所乘，皆名為乘。
爾時，六群比丘乘種種御乘，諸人遙見，謂是國王、大臣，到已始知是沙門，諸人皆嫌之。佛聞已制戒：除老病比丘，皆不得乘乘，不得象馬乘也，病者皆得乘之。
爾時，摩竭提國瓶沙王有五種莊飾之具：一者金繩刀，二者七寶乘，三者七寶冠，四者雜七寶羅網扇，五者雜寶革屣。捨此五種嚴身之具，跣足到於佛前，頭面著地，禮如來足，退坐一面。爾時，摩竭提國從王來者，八萬四千人，見優樓頻蠡迦葉兄弟皆在於坐，心中生疑：為優樓頻蠡迦葉就大沙門出家，為大沙門就迦葉出家？佛知諸人心中生疑，即說偈問迦葉：
於汝所行法，見於何等過？
棄捨求出家，欲求何等利？
本習事火法，云何息不奉？
更見異勝法，不睹而捨之。
迦葉即說偈荅佛：
飲食味為最，過患之甚大；
女色味之上，其患過於彼。
本所事火法，未免於彼苦；
出家所求法，永絕諸苦難。
爾時，世尊說偈重問迦葉：
為味所繫縛，習久以成性；
於天上人中，見何利解脫？
迦葉還重說偈荅佛：
見三有生死，空寂無所有；
諸法念念滅，是故捨不著。
爾時，摩竭提國瓶沙王諸從來者，疑猶未解：佛與迦葉，各說二偈，為是誰勝？佛知此念，即告迦葉：汝持扇，扇吾。迦葉即起，捉扇扇佛。扇已，即空中作神通，還下佛前，頂禮佛足，口復嗚足說言：世尊是師，我是弟子。諸人見已，始知佛是大師度迦葉也。佛知時坐心疑已解，便為說法，示教利喜。王等八萬四千人皆得須陁洹果，十億那由他諸天，亦遠塵離垢，得法眼淨。爾時，天帝釋、四天王等變身為婆羅門形，捉金扇扇佛。如是應廣知。
爾時，六群比丘捉珠拂自拂，傷損眾生。諸檀越嫌之：云何出家人畜此拂，為莊飾故，傷損眾生？佛因而制戒：從今已去，不得捉堅䩕拂，傷損眾生。又比丘捉拂，欲拂如來塔，佛即可之。爾時，有八人在邊捉拂拂佛：一者迦葉，二者優陁夷，三者莎伽陁，四者彌卑喻，五者那迦婆羅，六者均陁，七者修那剎邏，八者阿難。如此等比丘所捉拂拂佛，名之為拂。
爾時，諸比丘齊集一處。時暑盛熱，佛聽諸比丘畜扇，若破壞聽補治。作扇法，若布，若㲲，若竹，若，若紙，皆得作也。爾時，有夫婦二人年老出家。後此道人乞食到尼寺，此老尼食上持扇扇之。比丘語言：不須扇也。此尼忿恚，用扇打比丘，直捨入房。佛聞之，因而制曰：從今已去，不聽尼捉扇扇比丘也。若時熱眾僧大集，聽和上共行弟子扇之，阿闍梨聽共宿弟子扇之，大眾差下座比丘扇之。如迦葉等八人捉扇扇佛，名之為扇。
爾時，六群比丘捉傘蓋，著革屣，隨路而行。諸檀越嫌之：云何比丘自恣捉傘蓋，著革屣，隨路而行？佛因而制曰：從今已去，不聽捉傘蓋，著革屣而行。若在寺中，聽著革屣。木皮或草作蓋聽之。入聚落，除老病，餘者一皆不聽。爾時，諸離車子詣佛，來時乘馬乘車及與，衣服、一切嚴身之具，皆作青色。佛告諸比丘：汝欲知忉利諸天出遊觀時相貌，如今離車子等無有異。爾時，跋難陁手捉奇妙寶蓋，隨路而行。諸人遙見，謂是大國王，至已知是比丘。諸人嫌言：云何出家之人捉如此妙蓋，隨路而行？佛聞已，即制：不聽比丘捉蓋行，除老病者。是名為蓋。
云何名為鏡？能令身體現處，名之為鏡。若病比丘面上有瘡，欲塗藥者，當喚比丘令塗，若無比丘，或水，或缽，或壁，於面可現處，照見自塗。鐵鏡中，一不得照。
有比丘眼痛，往白世尊，佛教作三種眼藥：一者羊膽，二者其蘭禪，三者蘇毗蘭禪。石上細磨之，用塗眼。若有寶入眼藥者，佛亦聽之。舉藥法，當筒盛，不聽用寶作，如是應廣知。復有比丘眼冥無所見，佛聽用人血塗，亦聽若人骨、人髮燒令作灰細磨，亦得著眼中。如是應廣知。
天竺土地常用藥塗眼，當為嚴飾。六群比丘如俗人法，日用藥塗治眼，當為莊嚴。佛聞之：不聽用此藥日塗眼也，若病者聽用三種藥治眼。
爾時，六群比丘尼為女人莊飾。佛聞之，喚比丘尼呵責：從今已去，不聽尼與婦女莊飾。
比丘法，自不得舞，亦不得教人舞，佛所不聽。阿犯祇、富那娑蘇、六群比丘等，自歌舞作伎也。佛聞之制：一切比丘不得歌舞作伎也。有六群比丘如狗槃走法走，佛不聽也。舞法是童蒙小兒所作，歌者似哭音，此法比丘皆不應作。露齒笑者，狂人相貌，亦不聽也。六群比丘作歌音，誦經歎佛，佛不聽也。作者有五種過：一者，於此音中，自生染著；二者，生人染著；三者，諸天不樂；四者，言音不正；五者，語義不了。是名音樂。
花鬘、瓔珞，自不得著，亦不得作花鬘、瓔珞，與俗人著。比丘若為佛供養，若為佛塔、聲聞塔供養故，作伎不犯。何者是作鬘瓔珞花？一、優缽羅花，二、婆師迦花，三、瞻蔔迦花，四、阿提目多迦花，五、打金作花，六、打銀作花，七、白鑞花，八、鈆錫花，九、作木花，十、作衣花，十一、作帶花。是名花鬘花。尊者迦葉惟說曰：若為佛，不為餘眾生，得作不犯。
爾時，六群比丘用跋那香塗身。諸白衣嫌之，佛不聽。六群比丘復用香搗香塗身，而為俗人所譏，如是等眾多，皆不聽也。若比丘得種種好香，塗佛塔、聲聞塔，為供養塔故，作種種形像，皆得為之。佛於一時不聽諸比丘著死尸衣入塔，比丘言：我等皆著糞掃衣，云何入塔禮拜？佛聞之，告諸比丘：汝等得糞掃衣，水中久漬，用純灰浣令淨，用奚墨伽香塗上，然後得著入塔。諸比丘所住房內，若有臭氣不得住者，聽燒種種好香熏之。是名為香。
天竺土法貴勝男女，皆和種種好香，用塗其身，上著妙服。六群比丘如俗人法，用香塗身，諸檀越嫌之：云何比丘如俗人法？世尊聞已制：一切比丘不聽用香塗身。若有病者須香塗差，隨宜得不犯。
云何名為坐？坐者，眾僧集會，斂容整服，加趺而坐，法用可觀，名之為坐。又復坐者，佛遊行到一樹下，加趺而坐，觀者無厭，名之為坐。如坐禪人，一坐經劫身不動搖，皆名為坐。
出家人不應與女人屏覆處坐。俗人所以共屏覆處坐者，男以女欲為食，女以男欲為食。比丘既捨此法，不應同屏處坐。
波斯匿王遣軍馬出，路邊有一小寺，客僧來多，為避軍故盡入房裏。房小人多，狹膝而坐，亦名為坐。
尊者離跋多來到薩婆鉗邊，薩婆鉗見離婆多來處懸遠，身體疲懈，自狹坐，令離婆多寬坐。離婆多內自思惟：尊者薩婆鉗閻浮提中第一上座，云何於其前懈怠寬縱？即斂身端坐，繫念思惟。如此二人坐，名之為坐。
云何名為不應臥？不得與女人同房臥。被擯沙彌，亦不得同房臥。
敷具者，床、繩床、草敷、木葉敷及道人所有敷具，皆名敷具。有比丘尼遊行入聚落乞食，主人不在，尼輒入舍坐。舍主從外來見尼坐，問內人：汝等誰安此尼住此？內人荅曰：尼自來，無人安也。家主嫌言：云何比丘尼不語直坐？佛聞此已制：比丘尼到檀越舍，不問不得坐也。爾時，比丘尼問佛：出家人入聚落中，若僧多房舍迮狹，人應得幾許地？佛告諸比丘尼：隨房寬狹，籌量分之。
若人無病，自大臥地，不應為說法，病者臥欲聞法，應為說。
爾時，億耳比丘阿槃提國迦旃延子邊出家，持戒修道，翹勤不懈，得阿羅漢。得果已，從阿槃提國，向瞻婆國，到如來所。佛見其遠來，兼得阿羅漢果，以此因緣，告阿難言：汝為吾敷敷具，亦為此比丘吾房內敷敷具。此比丘佛房裏臥法，面向佛，不得背佛臥。
爾時，復有諸比丘貪著睡眠樂故，廢捨三業。金剛力士默作此念：如來三阿僧祇劫種種苦行，乃得成佛，今諸比丘貪著睡臥樂故，不復行道，云何得爾？心念口言，諸比丘聞已，具以上事，往白佛世尊。佛告諸比丘：食人信施，不應懈怠，夜三時中，二時應坐禪、誦經、經行，一時中以自消息。是名臥具。
有諸比丘露地而坐，上座長宿皆患背痛，如是展轉乃徹世尊。佛告諸比丘：露地坐背痛者，除錦上色、白皮革，餘一切得用作禪帶。坐時，當用帶自束。作帶法，廣一磔手，長短隨身量作。是名禪帶。
爾時，比丘初出家，時佛未聽用繩繫，著泥洹僧法，用兩頭接腰閒。後時到檀越舍，眾中忽脫落地，諸人皆笑，比丘慚愧。以是因緣，往白世尊，佛言：從今以去，聽編長短，使得再匝纏腰，餘有二尺長。若作繩，令三匝，直用纏腰，頭各使有一尺餘。是名帶因緣。共行弟子、共宿弟子，和尚、阿闍梨欲出行時，應看此繩，無蟲鼠喫處不？審悉看已，然後過授。若阿練若處比丘無弟子者，下座應如是審悉看已，授與上座。若比丘頭痛者，應用腰繩急繫。若比丘腰繩頭有鬚者，不應得畜。六群比丘畜如是繩，佛即制也。有比丘為戲笑故，藏他繩，過時不與，令主憂惱，佛亦不聽。
爾時，舍利弗入白衣舍，值飄風急疾吹體上，袈裟落地，露身而立。佛因而制曰：從今已去，比丘袈裟上，皆應著紐，一邊安鉤，鉤紐中，莫令衣墮。是名衣安紐鉤法。
爾時，六群比丘抄泥洹僧，背上負重低頭而行，身體露現，為白衣所嫌。佛聞之，因而作制：從今已去，不聽比丘負重襞抄。若有因緣，為三寶事，須襞抄者，好自料理，莫令身現。是名襞抄法。
比丘應畜稚弩。何以故？若有賊時，應望空放弩，令賊怖去。有法，名同用異。如稚弩甘蔗，皆名憶初。有賊索憶初，知索稚弩。食時索憶初，知索甘蔗。是同名用異。
有比丘經行處，應敷氈㲲，不得敷皮革，寒處得也。和尚、阿闍梨經行處，弟子不得在中經行，可在邊行。有老道人如和尚、阿闍梨臈數，年相似者經行處，年少比丘不得在中經行。和尚、阿闍梨若經行時，弟子有所諮問，應合掌曲躬低頭而問。
有重閣上屋欲崩向不淨地，諸比丘心疑往白世尊，佛言：但使不壞，未落不淨處者，名為淨房。眾僧住處未有淨廚，若眾集羯磨第一好房作淨廚者，佛所不聽：應用第二房作淨廚。若先作羯磨者，應還解，羯磨第二房以為淨廚。
所以錦不聽敷經行處者。有檀越持國土所貴重錦，持來施僧，僧得已，用敷經行地。檀越後來見之，嫌言：云何比丘無愛惜心？如此貴物，云何敷經行地，而踐蹈之？如此展轉世尊聞之，告諸比丘：從今已去，檀越所施好貴重物，不應敷經行地。
有二種比丘，不得與僧同宿：一者，行事別住比丘；二者，有比丘不如法，智者諫之，不用其言，輒自出寺。是二人等，各不得共宿。
有檀越施僧地，佛聽受用，是名為地。
有五種樹，比丘不得斫伐：一、菩提樹，二、鬼神樹，三、閻浮樹，四、阿私陁樹，五、尼陁樹。
有諸釋子出家，優波離是其家剃髮人，喚來語言：汝奉事吾已久，今欲別去，無可餘饋汝，唯有身上所著好寶衣、瓔珞、環玔及七寶嚴飾刀，盡捨與汝。優波離得已，內自思惟：此人性高體貴，尚能捨去求道，況我微賤，守寶受苦？即用三疊裹懸著樹上：誰有須者，隨意持去。即隨釋子，詣佛出家。
若比丘為三寶種三種樹，一者果樹，二者花樹，三者葉樹，此但有福無過。
有比丘樂空靜處，樹下安居者，往白世尊：得樹下安居不？佛言：可得安居。心中生疑，復更問佛：大小樹下，復得安居耶？佛言：大者益好，若無，極小者高於人，枝葉四布，稠緻極厚，雨雪無漏，日光不徹，如此樹下可得安居。有比丘樹上安居，縛木作床，即不下樹，放便利樹下。此樹有大鬼，忿瞋打此比丘煞。佛言：從今已去，不聽比丘樹上安居，樹下便利。佛未制戒前，比丘尼皆塚閒樹下空閑處，坐禪經行。花色比丘尼得無著果，行坐威儀，善有法式，賊主行來，會遇見之，即生信心。去餘處食已，有餘長肉，以疊裹之，懸著樹上，作是願言：若有阿羅漢得道者，中前或來至此，可得中食。花色尼六通具足，遙聞此言，明日遣沙彌尼往取。爾時，世尊隨路而行，到一樹下敷座而坐。值遇毗賴咤子散祇耶，六十乘車載黑石蜜，供佛及僧。樹因緣如是廣知。
有比丘共一女人獨樹下坐，俗人見之，嫌言：云何沙門與女人獨樹下坐？諸比丘聞已，往白世尊。佛言：從今已後，不聽比丘獨共女人樹下坐。
若眾僧地中有樹木枯者，不得獨取燃火。何以故？此是屬四方僧故。若僧地中有好樹，眾和合，得用作佛塔、僧房，不和不得。若大眾中，三、四人別作大房共住，作房地中，先有樹，眾僧分處與得用，若僧不分處與不得用也。若作房者，此地中自種樹得用。若本作房者無，後僧住，此樹不須白僧得用。若所住房處有空地處，房主為此房故種樹，得用治房。若種樹者不在，有餘僧住，此樹不須白僧亦得用也。花樹、果樹，除眾僧和合用治塔作房，私不得斫。
有五種樹不得斫：一、菩提樹，二、神樹，三、路中大樹，四、尸陁林中樹，五、尼拘陁樹。除因緣。因緣者，若佛塔壞，若僧伽藍壞，為水火燒，得斫四種，除菩提樹。有五種樹應得受用：一者火燒，二者龍火燒，三者自乾，四者風吹來，五者水漂。如是等樹得受用。
云何名為鬥諍？言訟鬥者，二人共競名之為鬥，徒黨相助是名為諍，往徹僧者名之為言，各說其理是名為訟。復有四種諍：一言語諍，二不受諫諍，三所犯諍，四所作諍。是名為諍。
云何名為破？破有二種：一破法輪，二破僧。法輪者，八正道不行，邪法流布，以智為邪，用愚為正，智障邪顯，是名壞法輪。破僧者，一僧伽藍中一人布薩，乃至五人布薩，或一人為二人羯磨，乃至為大眾羯磨，大眾為大眾羯磨，是名破僧。
共提婆達多相隨者皆得偷蘭遮，還來僧中懺悔者得除。不來者助成破僧，不得破僧罪，唯提婆達多一人得破僧罪。復有一說，無有破僧法輪，不行即是破僧。復有二種破：一朋黨破，二見破。如拘睒彌比丘，朋黨共諍，不依阿毗曇修多羅毗尼，以非為是，此是愚痴故爾。此拘睒彌犍度中廣明。見破者，如提婆達多破僧，是名破見。破僧犍度中廣明，如上所說，十八種破。
爾時，有一比丘獨處安居，聞有一比丘欲行破僧法，此比丘心生疑：若往諫，恐破安居，若不往，恐惡法流行。佛聞已，告此比丘言：若為法事，不破安居。比丘尼亦如是，為法不破安居也。所以諫者，畏其墮地獄受報，慈心諫。復有比丘聞彼中已破僧竟，欲往和合之，恐失安居，心中疑念。佛知而告曰：若為和合破僧法者，不失安居，比丘尼亦如是。
用四句法破僧：法言非法，非法言法；非毗尼言毗尼，是毗尼言非毗尼；非犯言犯，犯言非犯；輕者言重，重者言輕。以此四句，或比丘心，一僧伽藍中，別有徒眾，乃至布薩、羯磨、十八種法，皆自別作，不與僧同。比丘經、比丘尼經中，應廣知。是名為破。
云何為和合？為破僧者說，法如法說，非法如非法說，犯如犯說，不犯如不犯說，毗尼如毗尼說，非毗尼如非毗尼說，重如重說，輕如輕說，乃至布薩、羯磨皆與僧同，不復別作，是名和合。復有五種和合：一者，見法和合；二者，見初和合；三者，與欲和合；四者，信和合；五者，默然和合。以此五法，能令僧和合，如是廣知。
優波離問世尊：和合破僧者，得何等利？佛說曰：和合破僧者，生天受一劫報。比丘白佛言：僧諍事起，未懺悔，名和合不？佛言：不懺悔，不名和合，如法悔已，乃名和合。
若有比丘欲捨房餘行，應先掃除房內，塗治令淨，擗疊敷具，以床遠壁，安敷具床上，好者著下，惡者覆上。二種敷具如上，應廣知。去時，應白和尚、阿闍梨，若聽應去，不聽當住。若過十臘，有勝法事，必能利益者，和尚、阿闍梨雖不聽去，自往無過。
若去時，出寺外，應望去處方所，復應籌量行伴，中同行，不中同行。若欲過國邏被破取稅物而去者，不中共伴。若盜賊人，不中同伴。若有不信邪見，亦不中共伴。如是眾多，今總說二三。復應思惟：同寺共結伴，至道中若有病痛，能相料理不？若先知心必應好者，可共去。若未相知，可待後好伴。復更思惟：此同行伴如我心中，欲有所作共同不？復應思惟：其人威儀常能攝不？非是懈怠人不？此人於我，為利為衰，為可信不可信？若共行時，為苦為樂？復應思惟：從本已來為有病也，為無病也，為健不健？或至道中，不相捨不？如是籌量進路，是名去者。
寺中上座去時，所住房內先自料理，然後應囑年少比丘：後時當料理此房，如我在時。復次，上座囑法，從布薩說戒乃至一切分處是也。如是囑已，然後出寺去，至寺外，復問同行比丘：汝等衣缽乃至一切自隨之物無所忘不？復兼誡敕：諸比丘今當共行，汝等時言少語，守攝諸根，路中處處，若有見者，皆令歡喜，發其善心。諸同行下座聞上座所說誡敕，皆叉手合掌，胡跪對曰：如所教敕，歡喜奉行。
此諸比丘隨路行時，下座常應恭敬讚歎上座，前後圍遶而行。處處若有住止，發時，上座應遍看無遺落物不？若有者，應語令取。又復上座道中行法，下座在前，上座在後，復語諸下座：各自攝心，莫令散亂。若道中，下座得病，上座應為說法，令善心相續，雖有急難因緣，不得捨去。道中行時，下座若有難事，上座應助料理。一父母難，二兄弟姊妹難，三六親難，四國王大臣難，五盜賊難，六野獸難。上座盡其筋力令得脫難，若自力不能者，應到聚落郡縣城邑有僧伽藍處，國人所重有德比丘所，乃至篤信婆羅門、諸檀越、大臣所，語令料理。若得脫者善，若不脫，應躬自詣國王門前，營理使得解脫，莫使受苦。
若比丘非時入聚落，應白和尚、阿闍梨，語比坐而入。是名入聚落法。
非時集會者，除食時、食粥時、飲甜漿時，是餘一切作法事時，如法如毗尼，如佛教，是名非時集。若非時諸比丘集，此中有上座，上座應問：諸大德，何故僧非時集？諸比丘荅曰：有如此等法事，應當作故集。上座應作羯磨，若白一，若白二，若白四，是名非時上座集法。復有二種聚會：一眾竟夜說經論議，二眾默然端坐禪思。復有五日一會法，會時，有上中下三眾盡集，集已，皆斂容整服端身靜坐，兼復各相恭敬威儀法，則觀者無厭，能生人善心。此是五日聚會法。
聽者攝心在法，更無餘緣。若說法者，脫有忘誤，聽眾應各自憶之，若無忘誤，不中嫌呵言豐義滯。於法及說法者，皆應恭敬，如奉帝釋，不應自輕及輕法師。於智慧人所說法中，不應散亂，定心而聽，念念相續，莫令有閒。聽法時，內心應立五德：一、未曾聞法，今始得聞；二、已曾聞法，還令通利；三、斷我疑心；四、正我所見；五、增長淨心。是為內五德。此事增一阿含中，應廣知。聞法有九利益：一、生信心；二、因信心歡喜；三、歡喜愛樂；四、捨貪求利養，聽法無疑；五、正見成就；六、斷無明，智慧心生；七、斷心上纏縛；八、於四聖諦中，得法眼淨；九、於五陰中，得苦空無常無我觀，得此觀已，內心踊躍，信心轉深，不可俎壞，得離煩惱，證涅槃道，受解脫樂。以是義故，應至心聽法。
法會座中，若有上座，應先須臾靜坐，靜坐竟，當自為大眾略說少法。說已，觀此眾中有七能者，上座當自請為大眾說法。上座復應觀此法師所說法次第義味及與才辯：此文句不前後顛倒不？義相應不？文及義次第相續不斷絕不？辨才了了不？所說與三藏合不？復觀法師說法稱眾情不。若所說文句及義不合三藏，乃至言說不了了者，不得譏嫌，上座應當語說法者：可略說法，眾中法師眾多皆欲令說。若法師所說，文句次第義理亦善，乃至所說才辯了了，合三藏經，稱大眾心，上座先應勞謝法師，稱讚微妙，大眾亦應同共讚歎隨喜。此座中有篤信檀越，上座應當廣為說聽法因緣所得利益，令增進善心，轉固不退。於此座中，有比丘欲為四眾說法者，不得直爾而說，先語比坐，比坐比丘復當向上座說。上座不得輒聽說法，要先觀其所知德行。若必能者，上座應當於大眾前，請其說法。若知才不任，默然置之。若有外道來至會中，欲壞正法者，上座應當與往返論議而降伏之，如法如毗尼如佛教示其義趣。有如此之德，名會中上座。
若說法者，持波羅提木叉，自攝身口意，善行三業，奉和尚、阿闍梨，奉上座，如上文中所說，此人當成就四念處法，於微罪中，生大怖想。應善學如是隨順行法。若我所說戒行，必令前人而信受之。受法，以耳聽者，心緣不散，如聞而行，是名為受。我若說慧，若說定，若說涅槃，應聽受之，善攝耳根，莫著餘音，若我所說，必欲令解。復次，說法比丘先自行阿練若行，復讚歎阿練若行，若我說阿練若行，當攝耳根，而善聽採，敢有所說，必欲令解。乞食乃至三衣說法，說者應自行之，復應讚歎乞食乃至三衣。復教人行，亦教人讚歎，若我有所說乞食乃至三衣，應善攝耳，而聽受用，我今所說，必欲令解。
復次，說法比丘應當籌量大眾，應說何法而得受解？眾若應聞深法，當為說深法，應聞淺者，為說淺法。不益前人，名為惡說。何故不益前人？聞此淺法，不欲聽聞，不求取解。何者名為深法？論持戒，論定，論慧，論解脫，論解脫知見，論十二因緣，乃至論涅槃，是名深法。應聞深者，說如是法，樂欲聽聞，思求取解，是名為益。若樂淺者，應為說淺。何者是淺法？論持戒，論布施，論生天。若眾樂淺，為說深，不樂聽聞，不求受解，不益前人，是名惡說。淺者，為說淺法，利益故，名為善說。
復次，若說法比丘，應知義文句男女之音。復能善巧方便說法，如其所知，令前人解。復應善知文句義味，次第前後，不相閒雜。若巧說者，乃至微法能令前人而趣向之，乃至最後行者。所以言最後行者。最後有二種：一者，說法最後，名為最後；二者，所說法最淺，名為最後。復就人名義，有二種最後：一者，如須跋陁羅最後得道，名為最後；二者，如比丘、比丘尼此報身上得阿羅漢，此身亦名最後。
復次，說法者欲說法時，應當先觀四眾，比丘、比丘尼、優婆塞、優婆夷眾。若比丘、比丘尼，應為說持戒、定慧、涅槃；若優婆塞、優婆夷應為說持戒、布施、生天乃至清淨法。
復次，若說法者，應除貪心，不染心、不惡心、不愚痴心、不自輕心、不輕大眾心，應慈心、喜心、利益心、堪忍心、不動心、無惑心。立如此等心，應當說法。復次，說法者，不應因餘緣說法，應故說法，以法重難聞，此法是寶是藥，能利益人，是以故說。說者應慈心、悲心為人說法，乃至一四句，能使前人，如實解者，於長夜中，利益安樂。復作此念，用此次第，滿足句義，令聽眾平等得解。復次，說法比丘不應眼見利養，而生貪心為人說法。不應怖心，為人說法。何以故？若怖心為人說法，令身疲頓，兼復所說言不比次，音不辯了。若說法不妙，義亦難解。若庠序安心為人說法，乃至義味皆亦明了。
復次，說法比丘應當次第隨順說法，復應為眾說厭患法、遠離法，當令前人，心生歡喜，求於解脫，速得涅槃。若說法比丘復應常念，觀身苦、空、無常、無我不淨，莫使有絕。何以故？當得十二念，成聖法故。何者十二念？一、念成就己身；二、念成就他人；三、念願得人身；四、念生種姓家；五、念於佛法中，得信心；六、念所生處，不加其功，而得悟法；七、念所生處，諸根完具；八、念值佛世尊出現於世；九、念所生處，常得說正法；十、念願所說法，常得久住；十一、念願法久住，得隨順修行；十二、念常得憐愍諸眾生心故得此；十二、念具足必得聖法。是名故說法。從難得法，乃至觀身不斷絕，說法者所說法也。
若說法眾中有上座，觀說法者乃至不稱眾情，上座應語說法者：長老不應作如是說。何以故？有五事因緣，為正法作留難，法不得久住，隱沒不現。何者為五？一者，所誦經文不具足，所習學法不能究盡，所教弟子文不具足，師及弟子所說不了義，亦不盡；二者，若學習者盡知三藏，文義皆具，所說明了，若不教四部眾弟子者，其身滅已，法亦隨滅；三者，若僧中，上座為眾導首者，不修三業，樂營世俗生死中業，其邊所習學徒眾弟子，不修三業，樂營世事，如此徒眾能滅正法；四者，若有比丘性戾憙瞋，不隨人語，聞善聞惡，皆生瞋恚，若有國土所重知見比丘，皆捨避去，不復往返，是滅法之本；五者，若有比丘常喜鬥訟，朋黨相助，共諍形勢利養。如此五事，能速滅正法。若說法者，語言辯了，殊音亦正，所習文句及義，皆悉具足，復稱眾情，如此說者，一切大眾皆應稱歎隨喜：復有五法因緣，能令正法不速隱沒。一者，所誦習經，文句具足，前後次第，所有義味悉能究盡，復教徒眾弟子，同己所知，如此人者，能令佛法，久住於世；二者，廣知三藏，文義具足，復能為四部之眾，如所解教之，其身雖滅，令後代正法相續不絕，如此人者，能使正法不墜於地；三者，僧中若有大德上座，為四部所重者，能勤修三業，捨營世事，其徒眾弟子遞代相續，皆亦如是，此亦復令正法久住；四者，若有比丘其性柔和，言無違逆，聞善從之，聞惡遠避，若有高才智德者訓誨其言奉而修行，是亦能令佛法久住；五者，若比丘共相和順，不為形勢利養，朋黨相助，共諍是非。如此五事，能令正法流傳不絕。是名說法中上座。
爾時，瓶沙王在樓上，見諸白衣皆相隨而去，王問邊人：此等諸眾欲詣何處？諸臣荅曰：外道有說法處，到彼聽法。王心中自念：彼此俱聽，何不詣佛聽法？爾時佛在王舍城，王即到佛所，頭面禮足，卻坐一面，白佛言：世尊，外道日日說法，諸白衣輩日日大設供養。弟子意中願世尊，月六齋日，聚集沙門，講說論議，弟子當作種種供養，飯佛及僧，兼得聞法。外道自言我法真正，佛若不說法，世人不識正法，皆入邪道。如來以是因緣，即集諸比丘。比丘集已，默然而坐。諸檀越皆來集已，意欲聽法，語諸比丘。比丘聞已，即白世尊，佛告諸比丘：聽汝等唄。唄者，言說之辭。佛雖聽言說，未知說何等法。諸比丘復諮問世尊，佛言：從修多羅乃至優波提舍，隨意所說。諸比丘佛既聽說十二部經，欲示現此義，復有疑心，若欲次第說文，眾大文多，恐生疲厭，若略撰集好辭，直示現義，不知如何。以是因緣，具白世尊，佛即聽諸比丘引經中要言妙辭，直顯其義。
爾時，佛聽說法。時有二比丘同一坐中，並共說一法。如來聞之，即制不聽。爾時，會中復有一比丘，去佛不遠立，高聲作歌音誦經，佛聞即制不聽。用此音誦經，有五事過，如上文說。用外道歌音說法，復有五種過患：一者不名自持，二不稱聽眾，三諸天不悅，四語不正、難解，五語不巧故義亦難解。是名五種過患。
爾時，瓶沙王篤信三寶，若佛及僧有所須者，與欲隨意，乃至浴池皆亦如是。瓶沙王晨朝大將人眾詣池欲洗，遙聞池中言語誦經音聲極高，即問邊人：此是何人？從者白王：此是六群比丘。王即止所將侍從，不聽更前，恐驚動沙門。王住極久，比丘浴猶未訖，王不得洗，即迴駕還宮。如是展轉世尊聞之，即制：諸比丘從今已去，聽十五日一浴，浴時，不聽高聲大語。是名語法也。爾時，諸比丘聚集一處，意欲繫念思惟，不樂言說。佛知諸比丘意，即告言：聽汝等默然，若繫念思惟，若默然經行，不言定心思義，皆亦聽之。是名不語法也。
養徒眾法，應教授。以二事因緣當攝徒眾，一法事攝，二衣食攝。隨力所能，攝徒眾多少也。比丘養徒眾，主常應方便教授眷屬，莫令多求，攝令坐禪、誦經、修福。於此三業中，應教作種種方便，一教多求法，二教莫捨，三教勤作方便而修習學。復應觀其徒眾：不樂多言不？貪著多言不？於多言中，不勤作方便不？復不樂多眠不？不貪著眠不？於眠中，不勤求眠緣不？復觀徒眾：不多愛樂在家不？不貪著在家不？不勤求方便，多作在家緣不？復應觀徒眾：不多樂聚集調戲歡樂不？於調戲中，不貪著不？復不勤方便作調戲緣不？復應觀其徒眾中誰行如法，誰行不如法，若如法者，應加衣食，乃至法味數數教授，若不如法者，應語令去。後時，脫有改悔心者，還聽在眾，供給衣食，教其法味。是名養徒眾法。
比丘眾主入大眾法，應斂容整服，端身直視，謙言下身，恭敬前人，威儀庠序，諸根寂靜，觀者無厭。入僧之法，應修如此德行。眾者，四眾是。四眾中有如法眾，有不如法眾及自己眾。如己所行入大眾法，皆應教徒眾如此入大眾也。是名入大眾法。
比丘作眾主法，在眾中，應觀此眾於坐禪、經行、默念思惟、言辭往返、論說經義，樂何等法？若樂言辭論說者，隨習何經，共論其所習，莫違逆之，是名眾主法。
眾中上座，應觀時人當樂何法，為樂施論，為樂持戒論，為樂生天論，為樂涅槃論？隨眾樂何等論，應為說之。復應觀大眾於空、無相、無願法中，當樂何等法，隨眾中所宜，而為說之。是名眾中說法上座法。
爾時，世尊在靜房中思惟：當為比丘制戒。因緣如上文中所說。五種說戒，亦如上文。比丘至五臈，要誦波羅提木叉使利。比丘說戒因緣，如上文廣說。一人布薩、二人、三人布薩，如上文說。布薩中所作事，皆名羯磨，如上文所說。
受安居法，亦如上文安居法。客比丘先語舊住者，若有難緣，不聽安居，更餘處求覓，不得強力而住。若安居處好，無檀越可語者，當自立心，結安居法。比丘夏安居處，若僧伽藍中，若別波演中，若樹下，應先往看之，有敷具不，此住處無音聲惱亂不，無師子、虎狼、賊、蚊虫、水等難不，此中可得安隱安居竟不？有石窟、石籬不？若有者，彼中有草木，皆應料理除卻之。此石窟中，復應塗治。如是廣應知。
比丘夏安居時，應自思惟：此處安居，飲食如意不？若病患時，隨病醫藥可得不？復觀共住者，相隨如意，得好共事不，同住者可信不，共住得安隱行道不，若共行、住、坐、臥時，不為我作留難不，若病時，不棄捨去不？如是籌量，眾事和合已，然後安居。復觀大眾中，夏安居時此眾中，無有健鬥諍者不，不生我惡心惡語不，不能為我作留難不？復更思惟：如世尊說，夏安居要依波羅提木叉，此眾中，有知法解毗尼，解摩得勒伽藏不？莫使我夏安居中，脫有所犯，欲除滅之，無所趣向。又如世尊說，愚痴無所解者，盡形壽，不離依止。復更思惟：此眾中，有僧如父母教訓子者不？有名德高遠道俗所敬重者，若我犯罪，當詣彼生大慚愧求於懺悔。彼上座為憐愍心故，時時當教授，令我不生放逸。如世尊說，破僧大惡，如堅澀苦辛，無有樂者。此住處眾中，無有健鬥諍，夏安居中不起破僧因緣事不？當不為我作留難不？如是籌量，無留難已，然後受安居。是名欲受安居時籌量法。
諸比丘受安居法。先受安居法竟，然後受房舍、敷具。房中應當修補塗治，及所坐床，皆應一一料理。夏安居中，若無因緣，不得餘行。若為因緣者，若為佛，為法，為僧，為病者，應受七日法，出界外，還來此中安居。為飲食利養，不得出界外。為缽，為衣，為藥，為鍼氈，得受七日法，出界外。爾時，缽住王子於佛法中出家，其父王為塔故大設供養，即遣信喚其子：可來共供養塔。夏安居中不得出行，以是因緣，具白世尊，佛言：為塔故，諸比丘聽受七日法，七日滿，還此中安居。諸比丘夏安居法受七日，七日滿不中過，七日及夜不來到安居處，比丘夏安居法即失。前衣缽乃至鍼氈因緣，應勤方便，未解者令解，未得者令得，未證者令證。是名受安居法。
安居眾中上座應當問大界標相處所，復問失衣不失衣處所，復應問淨處所，問布薩處所，說戒、說法、差說法人、咒願、差營事人、慰喻營事人、差行籌人、差僧淨人，諸比丘出界外，七日、十五日乃至一月白二羯磨，教授年少比丘，應當自教語，勸人教語，如此等事，皆應夏安居中上座所作。復應巡房，看敷具，誰如法受用，誰不如法受用，如法受用者，示教利喜，讚其所行，不如法者，應諫令憶念，語言：長老應如法受用，不如法受用，有五事過患，如來制戒，應憶念此事。安居中上座法，若中食時、食粥時及飲甜漿時，眾中上座應唱言：爾許時已過，餘有爾許時在。若眾中，上座行如此等行者，是名僧父母，亦名僧師。是名安居中上座法。
安居比丘自恣時，得作一事。一者，自恣時，說見聞疑罪是也。自恣後得作四事。一解大界，二還結大界。解界有二種因緣：一為大水漂，標相壞不知處所，二為賊難故，諸比丘皆出界外，有此二因緣故，須解須結也。三受迦絺那衣，四安居竟受敷具。是事自恣後因緣。
眾者，有四眾，比丘眾、比丘尼眾，優婆塞眾，優婆夷眾。復有四眾僧，一凡夫僧，二聖人僧，三慚愧僧，四無慚愧僧。比丘僧者，一、二、三不成僧，四人成僧，乃至二十人成僧。四人僧者，得作白一、白二羯磨，不得自恣，不得受具，不得作阿浮呵那，除此三已，餘一切法事皆得作。五人僧者，得自恣、布薩，邊地有律師得受具，中國不得，中國、邊地不得作阿浮呵那。二十人僧者，一切法事皆得。十人僧除阿浮呵那，餘一切法事得作。若四人作法事，少一人法事不成，名為非法作法事。五人作法事處，少一人法事不成，名為非法作法事。十人作法事處，少一人法事不成，名為非法作法事。二十人作法事處，少一人法事不成，名為非法作法事。是名僧事。
入僧法，從斂容乃至生人善心，如上文中所說。入僧時用心法，如掃帚掃地，不見是非，普起慈心，應如是心入僧。是名入僧法。入僧中坐法。入僧中時，應恭敬上座，自知坐處所，復不得寬縱多取坐處。若僧中見作非法事，欲諫者，恐僧不用其言，可憶識默然而坐。若比丘入僧中時，應籌量僧所作法事，為如法，為不如法，與毗尼相應，不相應。若相應者善，若不相應者，有同心如法行毗尼者，可共諫之，若無默然而坐。是名入僧中事。
若僧集時，眾中上座應觀中座、下座威儀坐起如法不，不裸露不。若坐不如法，兼有裸露者，上座應當彈指令中、下座知，若猶不覺者，應遣使語之。僧中事上座皆應料理。中座比丘眾中坐時，應觀上座、下座坐如法不，衣服自覆形體不。若不如法者，應彈指令知，若猶不覺，應語知法人，使往語：上座自知時。語下座言：長老自知時。於上座邊，應供養恭敬，尊重讚歎，是名中座法。下座眾中坐法。眾坐已定，應看上座、中座坐及衣服如法不。若不如法，應彈指令知，若復不知，亦遣知法人往語：大德自知時。於上、中座，復應供養恭敬，尊重讚歎。下座僧中，應取水灑地，及塗掃令淨。僧浴室中，應燃火。佛制下座僧中所應作法，皆應作之，是名下座法。
從無臈乃至九臈，是名下座。從十臈至十九臈，是名中座。從二十臈至四十九臈，是名上座。過五十臈已上，國王、長者出家人所重，是名耆舊長宿。
一切僧所行法應學，學淨持戒。淨持戒者，一切佛所制戒，皆能受持，無微毫之失故，名持戒得淨戒淨。心戒者，禪戒是也。持心不散，得與定合故，名得心戒也。淨慧戒者，守持此慧，不令散亂，得見四諦，名淨慧戒。一切人若有信心持戒者，應當作心，生如是念：若犯微細戒，生於怖心，與重戒無異。作如是持戒者，梵行清淨，所受持波羅提木叉戒，亦清淨。一切應修身業、口業、意業，令成就善行，乃至能防身、口、意，不作十惡。是名一切人所行法。
爾時，世尊在毗舍離。諸離車子等設食請僧，有種種美食，僧食過多，皆患不樂。耆婆醫王觀病處藥，若得浴室此病可差，復欲令祇桓精舍中浴室得立，以是因緣，比丘往白世尊，佛聽諸比丘作浴室。浴室法。應壘泥作，若土不可得處，用木作之，當以泥塗。此浴室中，一壁下燃火令熱，餘壁下敷床洗浴。入浴室洗法。隨上座，須熱當閉戶，須冷當開，下座不得違上座。入浴室洗時，上座應先入，取好床洗浴。此入浴室中洗法，因六群比丘佛制也。又一時，比丘共俗人入浴室洗，佛聞之不聽：比丘不得與白衣一時浴室中共洗。若有篤信檀越，聽之。後一時，諸比丘皆裸身入浴室中共洗，各各相視，皆生慚愧。因此展轉乃徹世尊，佛言：從今已去，不聽裸身共入浴室洗，復不得相洗。若一有衣，一無衣，有衣得與無衣者淋水，亦得洗之，無衣者不得灌水洗他。若浴室去水遠者，聽浴室中安池水，亦得鑿井。入浴室洗法，如是應廣知。入浴室洗，僧中上座若見浴室中大熱，小開戶令蹔冷，復應為入浴室眾僧說洗因緣。洗者，不為嚴身淨潔故洗，當為說厭患身法，復為說調伏心法。當生慈心，為令得少欲知足，而為說法。復更為說，此澡浴者，不為餘緣，但欲令除身中風冷病，得安隱行道故洗。是名浴室中上座所作法用。
共行弟子、共宿弟子，奉事和尚、阿闍梨，和尚、阿闍梨畜弟子法，此皆如上文所說。
沙彌法。沙彌得除草淨地，取楊枝，取花果，取來已，應白和尚，和尚、阿闍梨應當受取受用。沙彌法，應知慚愧，應善住奉事師法中，不應懈怠放恣，應當自慎身口，卑己敬人，應常樂持戒，莫樂調戲，亦不應自恃才力，復莫輕躁，應知慚恥，復不應說無定亂言，敢有言說，應庠序合理，常應自知淨不淨法，常應隨逐和尚、阿闍梨，讀誦經法，一切僧中有所作，皆不得違逆，如是廣知。
共伴行時，前行比丘法。在前應迴顧看後者，所著衣齊整不，不參差不，不騫縮不，不攝心不，作不威儀行不？若入他家，於妙色上，不起染心不？若見珍琦異寶，不起盜心不？有比丘僧遣比丘到檀越邊懺悔，受使比丘到檀越舍，在前入，應作如是語，語檀越言：此比丘眾僧已謫罰竟，可受此比丘懺悔。是名前行比丘法。所以言前行者，受僧使往，先入檀越舍語，名為前行。又復同道來時，僧遣此比丘，引道在前，到檀越處，亦名在前。
後行比丘應成就五法。一、行時不應在前而去。二、不得遠在後，要次後而行。三、前比丘若是和尚、阿闍梨，若是上座，其所言說，不得違逆。若問行道誦經所修之業，皆應實荅，不得藏隱，除得禪，得聖果。若前有所說，善法勝者，應隨喜讚歎。四、若有不達忘誤處，應語：此處所說，不合佛意。夫欲語不是處者，要屏猥語。五、若得如法財，及投缽中所得，皆應為取料理。是名後比丘五德。
若比丘為在家人作師教化作福田者，有五事不得：一、不應依此檀越舍止住；二、不應繫心，貪其利養；三、不應為檀越，總說法示教利喜，應別教轉修餘法，餘法者，布施、持戒、受八齋法，如是一一說之；四、不得與在家人戲樂共相娛樂；五、不得繫心，常欲相見。復有五事不得：一、若檀越未親舊處，不得強作舊意而往；二、復不得求其形勢，料理檀越家業；三、不得私共檀越竊言；四、不中語檀越良時吉日，祠祀鬼神；五、不得於親舊檀越處，過度所求。比丘應成就五法，當為檀越尊重恭敬。何者為五？一者，非親舊處，不應往返；二、不自求形勢，料理檀越家業；三、不共檀越竊言，令他家中生疑；四、不教檀越良時吉日，祠祀鬼神；五、不過度所求。比丘入檀越家，應成就五法：一、入時小語；二、斂身、口、意業；三、攝心，卑恭而行；四、收攝諸根；五、威儀庠序，發人善心。是名入檀越舍五法用。
比丘有九事，知檀越心，不應坐說法：一、若比丘入他舍時，檀越雖為禮拜，知不實生恭敬心者，不應坐；二、雖往迎逆，心不慇重，亦不應坐；三、雖讓令坐，知心不實，亦不應坐；四、雖請令坐，安不恭敬處，復不應坐；五、設有所說，法言及非法言，心不採錄，亦不應坐；六、雖聞有德，不信受之，亦不應坐：七、若有所求索，知有甚多，而少與者，亦不應坐；八、到其舍時，設有美食，不施設之，而辦麤食，亦不應坐；九、雖供給所須，如市易法與，亦不應坐。
復有九事知檀越心，應坐說法：一者，知有敬心而禮；二、知敬心迎逆；三、知敬心故請入；四、知重心故，敷坐處高；五、知心受教故，法言及非法言，皆攝受用；六、知聞其德生信；七、知少難得，而更得多；八、知先有麤食，而更為辦細美之食；九、知有所欲，好心施與。用此九事因緣，知檀越心者，應坐為說法。
比丘若入白衣舍時，如月光喻攝心。若入聚落行時，應卑恭慚愧而行，不應高心放逸，無有慚愧，散亂而行。攝心之法，譬如人足蹈高山懸巖絕嶮方寸之處，念念生怖，更無餘念，亦如有人於峻極之處臨於深淵，但生怖心，更無餘念。入聚落時，攝心不散，亦應如此。諸比丘，汝等攝心，入聚落時，如迦葉入聚落行也。佛問比丘：汝等入聚落，如月徐行不？有慚愧不？汝自憶念心中所念行不？如高巖深淵喻生怖心不？攝身口意不令放逸不？汝不如深毛羊入荊棘中隨著而住不？為六塵利養所牽住不？入聚落時如怖畏牢獄拁鎖不？汝入聚落時不生著心，如著弶鹿得脫不？憶念本處不？是故比丘入聚落時，如上種種喻應行。入聚落時，如蜂採花，不損色香，而餌其味。入聚落時，不著色、聲、香、味、觸、法，但為其善，而行聚落。如世尊說：若有比丘欲入聚落時，生如是念：檀越所有盡施於我，莫與餘人，願多與我，莫與我少，願施好者，莫與我惡，心恭敬故施，莫不恭敬而與。作是念已入聚落中，所求種種皆不如願，於所求處皆生退心，愁憂慚愧苦惱不樂。若有比丘欲入聚落乞時，不作如此念：檀越所有盡施於我，莫與餘人，願多與我，莫與我少，願施好者，莫與我惡，乃至不恭敬而與。不作此念，入聚落時，所得多少好惡，如此等不生愁憂、慚愧、苦惱之心。諸比丘，迦葉入聚落時，終不生如此等念，不生此念故，於好惡多少一切事中，不生退心，乃至不生苦惱不樂之心。
汝行時恒常，如蜂採花木，
所獲好惡中，或遲或疾得。
如蜂取花味，不壞其色香，
仙人行世閒，修善亦如是。
彼此不相違，正觀其過患，
應自觀其身，好惡作不作。
汝敷具有不？家繫縛脫未？
猶座而自纏，如蠶虫處繭。
是故如蜂喻，入聚落而行，於六塵，不取其味。如空中手，無有㝵處，入聚落時，心無所㝵，亦應如此。如世尊說告諸比丘：汝等意謂行何等行，比丘堪為檀越家作師範耶？比丘即荅佛言：世尊，是諸法根本，亦知諸法次第，亦是大醫，唯願世尊為我等解說。諸比丘聞已，然後得解。世尊即時，動手於空，告諸比丘言：此手今空中迴轉，無㝵無繫縛，諸比丘行世，心無㝵無繫縛，亦應如此。若人求財者，作心制身，然後乃得，若欲求福，繫心苦身，後乃得報。若有比丘於好於惡，心生平等，見他得利，如已所得，心生隨喜，如此比丘堪為世人作師。諸比丘，迦葉入聚落時，不㝵，不縛，不取，欲得利者，求利，欲得福者，求福，如自已得利歡喜，見他得利，歡喜亦復同之。
如手空中轉，無㝵無繫縛。
若善入聚落，衰利心平等。
同梵共入聚，不生嫉妒心。
汝所親識舍，無別親舊處。
是名師行法。
比丘入檀越家內所行法。不應調戲，不應自恃憍慢，不應輕躁，不應無忌難所說，不應雜亂無端緒語，不應坐處遠故，低身就他共語，復不應相逼坐共談，不應偏蹲跪坐，不中大笑而坐，雖執威儀，不應示現有德相貌而坐，不應累䏶而坐，不應累膝而坐，不應累腳而坐，不應用手左右撈摸而坐，不應動腳不住而坐，不中大甕器上而坐，不中與比丘尼獨靜房內而坐，不中與女人獨房內坐，不得下處坐為高坐人說法，比丘應一切衰利中，常應忍辱。是名入家中比丘坐法。入家中上座比丘法，上座應知時，知齊量，知己身，知大眾，知人德行高下。應教諸比丘威儀，應為諸白衣如法而說，教令聽法，教令讀誦，如是應廣種種教諸善法，咒願時到，復應咒願。是名家中上座法。
爾時，世尊在舍衛國。憍娑羅國有一住處，眾多比丘欲夏安居。諸比丘共相議言：我等夏安居中，云何得安隱安樂行道？復共議言：欲得安隱行道者，當共作制。不聽有所言說，欲有所須，當用手作相貌索。夏安居竟，諸比丘相隨到世尊所，禮拜問訊。佛見已知而故問：夏中得安隱歡樂行道不？諸比丘荅世尊言：得安隱行道。佛復問言：汝等共作制限？荅言：共作不語法限。佛言：此作冤家法限共住，乃至是苦，云何言樂？從今已後，不聽諸比丘作不語制。
是眾上座布薩時，若有檀越來，應為說法慰喻。於一座中，有比丘字優波斯那，其性闇鈍，不習學三藏，兼言辭訥鈍。僧聚集時，有檀越來，不能為說法，不能慰勞荅謝。檀越心疑：不知眾僧為何緣見慊，無所言說？如是展轉世尊聞之，告諸比丘：從今已去，眾集時，白衣來者，上座應當為說法慰喻，上座若不能者，當語第二上座。上座若不語得罪，若語第二上座，不用其言，亦自得罪。
比丘行道中，若見同出家人，及見白衣，應當問來方所，語言：善安隱來不？是名言語法。一時，有眾多比丘在路而行，身體疲極，意欲止息，心疑不敢。後時，往白世尊，佛言：聽諸比丘遠行之時，路邊止息。
若和尚、阿闍梨有所犯，眾僧羯磨驅出，羯磨成已，弟子即失依止。若弟子犯事，眾僧羯磨成已，亦失依止。若弟子和尚、阿闍梨語言：從今已去，不須我邊住。心決定者，爾時即失依止。若明相未現，與和尚、阿闍梨別亦失依止。若比丘僧中有所犯事，僧與謫罰。若此比丘求乞一日假至後日者，上座應聽呵責羯磨、驅出羯磨、發起善心羯磨、實示現羯磨、覆缽羯磨、不語羯磨。如此羯磨懺悔已後，眾僧與作捨羯磨。是名放捨法。
經行處經行，不得餘處經行，坐禪處坐禪，不得餘處。行時，不中生疲厭心，不中生散亂心而行。若經行處地不平者，應當平之，莫令高下。爾時，世尊在波羅祇國。告侍者那伽波羅：取吾洗浴衣來。得已，著衣經行。佛經行時，帝釋化作金舍，前禮佛足，白世尊言：願受此金舍經行。爾時，佛在毗舍離經行。六群比丘著革屣，隨佛經行。佛言：弟子法，和尚、阿闍梨前著革屣經行，乃至經行處亦不得經行，況吾前著革屣，吾經行處經行耶？如是廣應知。有行摩那埵比丘，眾僧經行處經行。佛見之即制：不聽有罪比丘清淨比丘經行處經行。有比丘露地經行，值天大雨，汙濕衣盡，愁憂不樂。佛聞已告諸比丘：聽比丘作經行舍。比丘在耆闍崛山中露地經行，值天卒風暴雨兼復日熱所逼。佛聞此因緣，聽諸比丘作經行舍。復於一時，比丘尼住處，下座比丘尼在上座尼前經行，憍慢自大，無恭敬心。六群比丘尼見諸下座尼惱上座亦學，故來上座前經行。以是因緣，世尊聞之，不聽下座比丘尼上座前經行。上座尼經行處，下座尼不得在中經行。
有比丘體上生瘡，醫教治法，用唾塗瘡上，燒熱瓦熨之，令加脫瘡得差。醫如此分處，佛即聽之。有一時，諸比丘在僧房中，新塗治彩畫，為寒故燃火，煙熏彩色皆壞。佛聞之不聽，若寒者，教露地燃火自炙。諸比丘後時白世尊：露地燃火自炙，炙前後寒，炙後前寒，不能令溫。佛聞之，聽房中燃火自炙，但使無煙。諸比丘住處，房前巷閒處處小便汙地，臭氣皆不可行。佛聞之，告諸比丘：從今已去，不聽諸比丘僧伽藍中處處小行。當聚一屏猥處，若瓦瓶，若木筩埋地中，就中小行，小行已，以物蓋頭，莫令有臭。有諸比丘寒時露洗足，寒切極苦。佛聞之，聽用或銅，或瓦，或木作器，著舍內，就中洗足。諸比丘所用缽生穿破，破處飲食在中，臭不可用。佛聽作熏缽爐。若麻子，若胡麻子搗破，用塗缽，爐上安缽，在中熏之，此爐熏缽已竟，好舉莫令見雨。
若比丘用神通力在空中住，欲受戒者，師及眾僧在地，不得受戒。若師在空中，受戒者及眾僧在地，亦不得受戒。若僧在空中，師及受戒者在地，不得受戒。師及弟子及眾僧皆在空中，亦不得受戒。何以故？空中無齊限可結界故。若比丘夜中著三衣肩上，乘神通向餘處去，不失衣也。若衣在地，比丘乘神通在空中，若明相未現，還下足蹈衣邊地，不失衣。若明相現，足不蹈衣邊地，失衣。何以故？空是界外故。有諸比丘乘神通，空中思欲飲水。佛聽飲之。雖聽飲水，未知何方而得飲水。若持衣入水，恐落水中，若著岸上，復恐失衣。佛教令取水時，一腳入水，一腳在岸上，得取水。是名虛空法。
氣有二種：一者上氣，二者下氣。出時，莫當人張口令出，要迴面向無人處，張口令出。若下氣欲出時，不聽眾中出，要作方便出外，至無人處令出，然後迴來入眾，莫使眾譏嫌汙賤。入塔中時，不應放下氣令出。塔舍中，安塔樹下，大眾中，皆不得令出。師前，大德上座前，亦不得放下風出聲。若腹中有病，急者應出外，莫令人生汙賤心。
掃地法，不中眾在下，不得在上風掃地。
食粥法，不得張口唅作聲，粥冷已，徐徐密唅之。是名食粥法。
爾時，世尊在王舍城。有一比丘婆羅門種姓，淨多汙。上廁時，以籌草刮下道，刮不已便傷破之，破已顏色不悅。諸比丘問言：汝何以顏色憔悴，為何患苦？即荅言：我上廁時惡此不淨，用籌重刮，即自傷體，是故不樂。諸比丘以上因緣具白世尊，佛喚此比丘問：汝實爾不？比丘白佛：實爾，世尊。佛言：汝猶尚自惡其身，況復餘人？佛種種呵責此比丘已，語言：應當自擁護身。若欲便利時，不得恣意用力放令出聲，應當徐徐漸漸令出。上廁去時，應先取籌草，至戶前三彈指作聲，若人、非人令得覺知。戶前安衣處，脫衣著上，若值天雨，無藏衣處，持衣好自纏身。開戶看廁內無諸毒虫不，看已欲便利時，應徐徐次第抄衣而上，不得忽褰令露身體。坐起法。不中倚側，當中而坐，莫令汙廁兩邊，欲起時，衣次第漸漸而下，不得忽放。上廁法，一一三摩兜犍度中廣明。
諸比丘上廁時，坐起處危疲寄。佛聞此已，聽行來處安好板，莫令高下不平。起止已竟，用籌淨刮令淨。若無籌，不得壁上拭令淨，不得廁板梁栿上拭令淨，不得用石，不得用清草。不聽諸比丘土塊、軟木皮、軟葉、奇木，皆不得用。所應用者，木、竹、葦作籌。度量法，極長者一磔，短者四指。已用者，不得振令汙淨者，不得著淨籌中。是名上廁用廁籌法。尊者迦葉惟說曰：得用石用瓦。曇無德不聽也。上廁有二處：一者起止處，二者用水處。用水處坐起褰衣，一切如起止處無異。廁戶前著淨瓶水，復應著一小瓶。若自有瓶者，當自用。若無瓶者，用廁邊小瓶，不得直用僧大瓶水令汙。是名上廁用水法。
嚼楊枝法。爾時，諸比丘不嚼楊枝，口氣臭可惡。不嚼楊枝，有五過患：一、口氣臭；二、咽喉中不淨；三、淡飲、宿食、風冷不消；四、不思飲食；五、增人眼病。嚼楊枝，有五種功德：一、口氣香潔；二、咽喉清淨；三、除淡飲宿食；四、思食；五、眼無病。有諸比丘嚼楊枝時，或就僧坊內，或就眾僧淨地，或在經行處，或就師前，或大德上座前。佛聞之，皆制不聽。復有諸比丘木皮作楊枝，復有諸比丘嚼短楊枝，即入咽喉中作患。佛亦制不聽。楊枝法度，長者一磔手，短者四指。弟子法，應晨朝取楊枝，授與和尚、阿闍梨。迦葉惟說曰：嚼楊枝法，短者四指，嚼兩指。
塔前、眾僧前、和尚、阿闍梨前，不得張口大涕唾著地。若欲涕唾，當屏猥處，莫令人惡賤。是名㖒唾法。
諸比丘食後，須摘齒者，當用銅、鐵、骨、竹、木、葦作，不得令頭大尖傷破。若摘齒竟，應洗淨，莫令有陳宿食使他汙賤。是名摘齒法。
諸比丘耳中塵垢滿。時佛聽用銅、鐵、骨、角、竹、木、葦作，卻耳中垢。
晨起嚼楊枝竟，須刮舌者，佛聽用銅、鐵、木、竹、葦作刮，是名刮舌法。
小便法。欲覺知時，即應起去，不得耐久住，是名小便法。小便處，應安木屐。欲小行時，當著屐，屐上莫令㖒唾、小便汙上。諸比丘住處，若有老病，不堪遠上廁者，聽私屏處，若大甕，若木筩埋地中，作起止處，好覆上，莫令人見。此行來處，上應安好板，莫令不淨汙之。
云何名為不行？受具足者，名之為行，不受具足，名為不行。
云何名為行法？人受具足者，名當行法人，不受具足，名不行法人。是名行法。又行者，佛所聽者行，名為行。佛所不聽者，雖行名為不行。
云何復名為行？法言是法，非法言非法，輕言是輕，重言是重，是名為行。非行者，法言非法，非法言法，輕言是重，重言是輕，是名非行法。
又復行者，身三業乃至十善業是。不行者，身三業乃至十不善業是。又復行者，八正道是行，八邪道非行。又復行佛所制戒，隨順行者，名之為行，不隨順行者，名為非行。是行非行法。
第三事竟。略名一切章句，如是應廣知。
犯罪凡有三種：一者初犯罪緣，二者因犯故制，三者重制。
云何名緣？爾時，世尊在修賴咤國遊行。迦蘭陁子修提那為續種繼後故作欲心，與其本二行欲，因此初犯。佛集諸比丘。是名為緣。
云何名為制？若比丘行非梵行，乃至畜生，犯波羅夷不共住。是名為制。
云何名為重制？爾時，世尊在毗梨祇國。有一毗梨祇子出家後不樂道，常思念欲事，歸家即共其本二行欲。行欲已訖，即生悔心，到本住寺，向諸比丘說所犯事。諸比丘聞已，往白世尊，佛告諸比丘：初入犯波羅夷。如毗舍離林中乞食比丘，此是重制。
爾時，尊者優波離即從座起，整衣服，頂禮佛足，䠒跪合掌，白佛言：世尊，若有人於畜生邊行婬，此為犯不？佛告優波離：初入亦犯。優波離復問：非道行婬，為犯不？佛言：初入亦犯。初入犯因緣，如律中廣解。
重制有二種因緣：一者急，二者緩。急者，乃至畜生與人同犯，是名為急。云何名緩？若有比丘欲捨道還俗行婬者，聽捨戒還家，若後時還樂在道者，聽出家與受具足，是名為緩。如難提伽比丘犯重聽懺悔，在大僧下沙彌上，此亦是緩。譬如國王有犯罪者，一者急，二者緩。重制中亦如是，一緩一急。是故三處得決所犯事。
復有三處決了非犯：一者緣，二者制，三者重制。緣者。佛未制戒時，初犯者，此是緣。制者。初犯者，制不犯戒，是名為制。重制者。若比丘、比丘尼不得自在，為強力所逼強，共行欲不受樂者不犯。是名重制。是名三處決斷不犯。
復有三處決斷所犯：一緣，二制，三重制。緣者。爾時，世尊在王舍城。陁膩加比丘不與取瓶沙王所護材木。如來欲令後比丘更不作過患，以此事故，集諸比丘。是名為緣。若比丘，若空地，若聚落，不與取，犯波羅夷。是名為制。若自取，若為他外邏教取，若遣人取，是三處不與取，犯波羅夷。是名重制。若他所有不作他想取，犯突吉羅。此亦重制。一切所犯，如此三處決了，應廣知。
重制復有二種：一者急，二者緩。急者。乃至草木小葉，他物不與，不得取。是名為急。緩者。若他物不作他想取，是名為緩。是名三處決斷犯。
復有三處決斷不犯：一緣，二制，三重制。緣如上說。制者。初未結戒時，不犯，是名為制。重制者。他物他想不取，乃至不起盜心，是名重制。
爾時，世尊在毗舍離。有比丘住跋裘河邊，起不淨想，厭患此身，以衣缽雇比丘相煞。如來欲斷如此惡因緣故，集諸比丘。是名為緣。制者。若比丘斷人命，得波羅夷，不應共住。是名為制。重制者。從受母胎，乃至老時，斷人命者，皆得波羅夷。是名重制。
復有重制。若人病，求欲自煞，比丘若自與刀，若教人與刀，若自與藥，若教人與藥，如是等眾多方便，皆名重制。重制有二因緣：一者急，二者緩。急者，一切不得煞，乃至蟻子，是名為急。緩者，若人作非人想煞者，不犯，是名為緩。此是三處決斷所犯。
復有三處決斷不犯：一緣，二制，三重制。緣者，如上說。制者，初未制戒時，所作不犯，是名為制。重制者，於一切眾生上，不起煞心，是名重制。以是義故，名三處決斷不犯。
復有三處決斷：一緣，二制，三重制。緣者。爾時，世尊在毗舍離跋裘河摩帝寺。諸比丘為乞食故，故妄語。如來斷此因緣，集諸比丘。是名為緣。制者。若比丘自稱得過人法，是比丘得波羅夷，不應共住。是名為制。重制者。自稱得身念處，乃至自稱言得果，是名重制。
重制復有二種：一急，二緩。急者，一切不得妄語乃至戲笑，是名為急。緩者，若欲故作妄語，語不成，令人不解者，得偷蘭遮。是名為緩。是名三處決斷所犯。
有三處決斷不犯：一緣，二制，三重制。緣者，即如上說。制者，初未制戒時，所作不犯，是名為制。重制者，如增上慢比丘實未得道，聞邊人說其得道，意謂實得，後翹勤不已得阿羅漢果，知其本謂得者不實，心疑問佛，佛言：不犯。是名重制。此是決斷三處不犯。如是乃至眾學皆以此三法，推可知。
復次，應推緣。一缽，二衣，三尼師檀，四針筩，五道行人，六人，七房。
缽緣者。爾時，世尊在王舍城。王舍城有一長者，其家中，有大栴檀木，作缽，乃至集諸比丘，是名為緣。制者，不應畜栴檀缽，是名為制。重制者，不應為諸白衣，現神通力，是名重制。
復有重制。比丘不應畜木缽、石缽、金缽、銀缽、寶缽、珠缽，不應架上安缽，不應泥團上安缽，乃至不應濕缽置缽囊中，此雜犍度中廣明。是名三處決斷犯。不應坐缽上，不應臥缽上，不應缽中盛水洗手足，一切處不應用，除病。不應用缽除糞，不應不愛護缽，敬之如目，除病。是名三處決斷犯。
復有三處應決斷不犯：一緣，二制，三重制。緣者。爾時，世尊在波羅奈。諸比丘白佛：我等應當畜何等缽？是名為緣。制者。聽諸比丘畜籠口缽、直豎缽，是名為制。重制者。聽諸比丘畜鐵缽、蘇摩缽乃至赤缽，皆應畜之，是名重制。復有重制。若缽挂肩腋下使破者，聽作筐盛之。若蘇摩缽破者，劫波縷、麻縷綴之，乃至用落沙膠之。若鐵缽生穿破，應打鐵令薄補，熏受用。長缽不應過十日畜，缽破未過五綴，不應捨更求餘缽。比丘尼得缽，即日作淨施，不應過夜。此亦是重制。
衣緣者，一緣，二制，三重制。爾時，世尊在舍衛國。六群比丘畜上色衣，佛集諸比丘。是名為緣。制者，不聽畜上色衣，是名為制。重制者，不得畜錦衣、白衣，不聽畜有鬚衣、羅網衣，是名重制。又復不聽裹頭行，又復不聽畜革行纏，除因緣。不得用僧伽梨裹木、新麵、牛屎、草土，不得腳躡僧伽梨，不得揲僧伽梨敷坐，不得襯身著僧伽梨，不得不愛護僧伽梨，如自護其皮。是名重制。此是三處決斷所犯。
復有三處決斷不犯：一緣，二制，三重制。緣者。爾時，世尊在波羅奈。有諸比丘白佛：我等應當畜何等衣？是名為緣。制者，聽諸比丘畜糞掃衣，是名為制。重制者。聽畜十種乃至糞掃衣。又復比丘畜長衣，不過十日。若有水、火、盜賊失衣者，有檀越大持衣來施，得受三衣，不得過取。比丘得新衣，應作三點淨。若比丘衣破，聽著納。是名三處決斷不犯。
尼師壇有三處決斷所犯：一緣，二制，三重制。緣者。爾時，世尊在舍衛國。時六群比丘畜尼師壇，長廣過度，佛因是集諸比丘。是名為緣。制者。若諸比丘畜尼師壇過量，是名為犯。齊量者，長二修伽陁搩手半、廣一修伽陁搩手半。重制者。不應畜上色尼師壇、錦尼師壇、帛尼師壇、革尼師壇，不得用尼師壇裹木、柹捺乃至裹土。護尼師壇法，如護身皮。是名重制。此三處決斷所犯。
復有三處決斷不犯：一緣，二制，三重制。緣者，如上說。制者，如佛齊量作，是名為制。重制者，如佛度量作十種袈裟，衣財中染作袈裟色亦得作，是名重制。此三處決斷不犯。
針筩有三處決斷：一緣，二制，三重制。緣者。爾時，世尊在王舍城。有針筩工師信心三寶，請眾僧常施針筩，常施不已，貧不自活。佛聞已，集諸比丘。是名為緣。制者，不聽比丘畜骨、牙、角針筩，是名為制。重制者，有諸比丘用上色作針氈，錦帛革作針氈，佛不聽用上色乃至革作針氈，是名重制。
此針氈筩應好秘密藏之，不聽與白衣持行。何以故？有一比丘，共賈客同路而行。爾時，比丘語賈客言：我有因緣，須下道行，可為我持此針筩去，須臾相及。道人去後，持直百千兩價金珠，著針筩中。道人來還，與針筩，不語令知，至稅處過已，還喚來撿挍，稅主針筩中得此寶珠，種種呵責道人，極受苦惱。佛聞之制曰：從今已去，不聽與白衣持針筩行。是名重制。此是三處決斷所犯。
復有三處決斷不犯：一緣，二制，三重制。云何名緣？緣者，如上說。制者，如初未制戒不犯，是名為制。重制者，用銅、鐵、鈆錫、竹、葦木、泥、石作針筩聽畜。復聽比丘用十種衣，裁作針氈受用，是名重制。此是決斷三處不犯。
復有三處決斷所犯：一緣，二制，三重制。緣者。爾時，六群比丘常行諸國。夏時，或值天雨水漲漂失衣缽，或傷眾生，乃至踐蹹生草。諸檀越慊言：外道持戒者，畏傷煞眾生，夏猶不行，況佛弟子慈心者，冬夏所求，無有厭足，鳥依林樹，野獸依山，皆有住時，云何比丘無暫時息？以是因緣，世尊聞之，集諸比丘。是名為緣。制者。不聽比丘夏安居中行，是名為制。重制者。有一比丘夏安居時，結安居已，無緣而出。夫安居法，結安居竟，不得無緣而出。如婆難陁釋子杖頭挂毛毳而行，皆不聽也。又如六群比丘共比丘尼同路而行，復不中共盜賊同路而行，乃至不得如婆難陁釋子擎寶蓋著道而行，復不得挂缽絡幢頭而行，一切行路中，所不應作，如是應廣知，是名重制。此是三處決斷所犯。
復有三處決斷不犯：一緣，二制，三重制。緣者，如上說。制者，若不及前安居，及後安居者，此亦不犯。復非無緣出行，此亦不犯。復有比丘受七日法，出到家中。知日盡欲來，母不聽之，過七日已，作失安居想，往白世尊，佛言：若心決斷欲來，母不聽者，不失安居。若比丘夏安居竟，應移餘處住。若有緣不得去者，不犯。若無緣安居竟出外，一宿還來亦不犯。是名重制。此是三處決斷不犯。
復有三處決斷所犯：一緣，二制，三重制。緣者。爾時，世尊在王舍城。中有童子十七群，最大者年十七，下者十二。上富者有八十億萬錢，下貧者有八十萬錢。此童子中，一者父母所愛，字優波離，父母生念：我唯有此一子，我百年後，云何得令此子長命老壽無苦，常得安樂意？欲令學書誦經，恐復眼勞受苦。若欲教畫，恐立久腳疼。若教天文算計，恐勞身心。又復思念：沙門釋子常處閑靜，志求無為，此乃是大樂，可安著沙門中。復有十七群童子，是其伴侶，數數來喚，相隨出家。於是父母放令出家，師即為受具足戒。但年小，晝二時食，夜未曉復啼索食。佛以天耳聞其啼聲，即集諸比丘。是名為緣。制者，年滿二十聽受具足，是名為制。重制者，年未滿二十，而不得受戒，復有十三種人受戒不聽，於十三種中，若受一人戒，知不應與受戒而與受戒者，受戒師，亦有所犯。是名重制。此三處決斷所犯。
復有三處決斷不犯：一緣，二制，三重制。緣者，如上說。制者，如未制戒前不犯，是名為制。重制者，年滿二十，與受戒，不犯。若不知年未滿二十，受戒者亦不自知，與受戒不犯。
有一沙彌，年未滿二十受具。心中生疑：為得戒不？往白世尊，佛言：聽汝數胎中年，若不滿者，聽數閏月，若復不滿者，聽數十四日布薩。數十四日布薩復不滿，佛問諸比丘：此人得阿羅漢果未？諸比丘白佛言：實得阿羅漢果。佛語諸比丘：此是上受具。若如此者，雖未滿二十，得具足，不犯。如耶輸陁善男子等，受戒得戒，不犯。乃至珊闍耶伽、優婆提舍、拘律陁等二百五十人及餘人等受戒得戒。是名重制，此是三處決斷不犯。
復有三處決斷所犯：一緣，二制，三重制。緣者。爾時，世尊在王舍城。聽阿羅毗比丘作私房。此阿羅毗比丘作房廣長，所須甚多，求索非一。此比丘住處村舍諸人遙見比丘，皆避入舍，不欲相見。佛聞此因緣，集諸比丘。是名為緣。制者，比丘無主私乞作房，應量作，若過犯僧殘，是名為制。重制者。如尊者闡陁私作房，從王索材，王言：自恣聽取。即伐路中一切人所貴重樹。世人慊言：云何比丘無慈心，斷樹生命。佛因是制戒：私作房，不得伐路中大樹。是名重制。復於一時，世尊在拘睒彌國。闡陁比丘私作房，用有虫水，和泥作房，作房竟，有餘長泥，盡取在房上，房即崩壞。佛因此制戒：不聽私作房，伐路中大樹，不聽用有虫水和泥，不聽泥著屋上。是名重制。
爾時，尊者羅睺羅在那羅伽波寧，有一檀越篤信三寶，於尊者羅睺羅邊生恭敬心，為羅睺羅私起房。作房竟，即請羅睺羅受用。羅睺羅數時受用，捨向餘方教化。房主復用此房施多人。羅睺羅後時來到，聞已以此因緣具白世尊，佛教羅睺羅：汝到檀越邊問之：檀越見我身、口、意有何等過？檀越荅言：不見有過。羅睺羅還到佛所，具說檀越之言。佛因此即集諸比丘：或有施，如法施，如法受，如法用，或有施，不如法施，不如法受，不如法用。若有檀越自出意作房施一人，若後時轉施與眾多人，是名不如法施、不如法受、不如法用。若有人自意作房施與一人，後時轉施與眾僧，是名不如法施、不如法受、不如法用。若有出意自作房施眾中一人，此眾後時分作二部，若迴此房與一部，是名不如法施、不如法受、不如法用。若有檀越自出意作房施眾多人，後時轉施一人若轉施大眾，此皆不如法施、不如法受、不如法用。如法者，若施一人一人受用，施眾多人眾多人受用，施眾僧眾僧受用，若僧分作二部，施一邊一邊受用，是名如法受用。是名重制，此三處決斷所犯。
復有三處決斷不犯：一緣，二制，三重制。緣者，即如上說。制者，如初未制戒時，所作不犯，是名為制。重制者，若眾僧示作房處，所作齊量無諸妨難，若復作塔，為僧作房舍，不犯，是名重制。王舍城中有檀越為僧，起六十口房，皆不犯，是名重制，此三處決斷不犯。一切不犯者，順佛教而行是也。犯者，違佛教行是也。比丘法，佛所聽者應作，佛所不聽不應作，如初、中、後亦如是。
云何名毗尼？毗尼者，凡有五義：一懺悔，二隨順，三滅，四斷，五捨。云何名為懺悔？如七篇中所犯，應懺悔除，懺悔能滅，名為毗尼。云何名為隨順？隨順者，七部眾隨如來所制、所教，受用而行，無有違逆，名為隨順毗尼。云何名滅？能滅七諍，名滅毗尼。云何名斷？能令煩惱，滅除不起，名斷毗尼。云何名捨？捨有二種：一者捨所作，二者捨見事。捨作者，十三僧殘是也。就十三中，九事作即成不得諫，四事三諫不受，僧為作白四羯磨罪成。成已，若白三羯磨悔事不成。如此十三名捨作法。見者，如阿梨咤比丘說言：我親從佛聞，行欲不能障道。捨是見故，名為捨也。此二種名捨毗尼。總有二種：一可發露，二不可發露。可發露者，比丘十三僧殘，比丘尼十九僧殘，六三諫此有羯磨，可除罪，名可發露。不可發露中，尼有一事可三諫，如比丘犯罪，僧羯磨擯出。有比丘尼常來佐助言語比丘尼，比丘尼諫言，此不須佐助，乃至三諫不止，僧為作白四羯磨，至三羯磨時悔者，罪猶可除，至第四羯磨事成，不復可除，是名不可發露。如是比丘四，比丘尼七，皆無諫也。是名捨毗尼。此五總名毗尼義。
云何為犯？犯有二種：一者犯重，二者犯輕。犯重者，欲作惡時，煩惱火盛，能燒善心令滅，惡事得成，名為燒義。成惡事已，後改悔時，心生苦惱，善心熾盛，能滅惡心，亦名燒義。犯輕者，起煩惱心微，隨犯微罪，滅微善心，不得自存，名為炙義。後改悔時，起微善心，炙小惡心，亦名炙義。云何名犯？能使眾生輪迴三有，名為犯義。云何復名犯？所不聽作而作，名之為犯。云何名犯？犯所持戒，所犯受果，不可貪樂，故名為犯。云何復名為犯？過患、苦惱觸逼切身，皆名犯義。能斷善法，名為犯義。又言犯者，人及六欲天、四禪、四空、三界中，所作不善，皆名為犯。又言犯者，瞋心現前，名為犯。又煩惱染心，亦名為犯。又復犯者，煩惱在道中增長，名為犯義。又煩惱滿足，亦名犯義。云何煩惱名為犯義？如器中著水，然火溢出，煩惱火能令身口放逸，作不善業，是名為犯。又復犯者，七聚法中，所不應作，作者皆名為犯。
何故名波羅夷？波羅夷者，破壞離散，名波羅夷。又波羅夷者，為他刀槊所傷，絕滅命根，名波羅夷。佛法中，波羅夷者，與煩惱共諍，為惡所害，名波羅夷。又復波羅夷者，為三十七住道法所棄，為四沙門果所棄，為戒、定、慧、解脫、解脫知見、一切善法所棄者，名波羅夷。又波羅夷者，於毗尼中正法中，比丘法中，斷滅不復更生，名波羅夷。世尊說言：有涅槃彼岸，不能度到彼岸故，名波羅夷。波羅夷者，如人為他斫頭，更不還活，為惡所滅，不成比丘，名波羅夷。尊者迦葉惟說曰：犯最重惡，於比丘法中更無所成，名波羅夷。又波羅夷者，如人犯罪，施其死罰，更無生路，犯波羅夷，永無懺悔之路，於比丘法中，更不可修，名波羅夷。如人欲到彼岸，愚痴故，中道為他所誑，而失彼岸，於佛教中，為煩惱所誑，失涅槃彼岸，是名為墮。
惡中婬欲最，不與取為最，
斷人命為最，過人法亦最。
於善中翹勤，最能方便斷，
背捨諸功德，是名波羅夷。
雖假著法服，入僧次而坐，
與梵者超隔，故名波羅夷。
受他施濟命，行非功德器，
能劫國土賊，是名波羅夷。
云何名僧殘？僧殘者，所犯僧中應懺悔，不應一人邊乃至二、三人邊，不得懺悔，眾中懺悔，名為僧殘。一切比丘所懺悔事，皆應僧中，僧為作，是名僧殘。又言僧殘者，殘有少在不滅，名為僧殘。又復殘者，如人為他所斫，殘有咽喉，名之為殘。如二人共入陣鬥，一為他所害命絕，二為他所害，命根少在不斷。不斷者，若得好醫良藥，可得除差，若無者，不可差也。犯僧殘者，亦復如是。有少可懺悔之理，若得清淨大眾為如法說懺悔除罪之法，此罪可除，若無清淨大眾，不可除滅，是名僧殘除滅罪法。教令別住，行本日，行摩那埵，行阿浮呵那，行阿浮呵那得清淨竟，於所犯處，得解脫，得解脫起已，更不復犯，是名僧殘。
云何名為波逸提？波逸提者，所犯罪微故，名波逸提。又復波逸提者，非斷滅善根罪，枝條罪，名波逸提。又復波逸提者，如被斫者，少傷其皮，不至損命，波逸提罪，亦復如是，此罪傷善處少，名波逸提。
云何名為波羅提提舍尼？波羅提提舍尼者，犯即懺悔，數犯數悔故，名波羅提提舍尼。又復名波羅提提舍尼者，忘誤作，非故心作，故名波羅提提舍尼。
云何名為偷蘭遮？偷蘭遮者，於麤惡罪邊生故，名偷蘭遮。又復偷蘭遮者，欲起大事不成，名為偷蘭遮。又復偷蘭遮者，於突吉羅惡語重故，名為偷蘭。一、食人肉，偷蘭；二、畜人皮，偷蘭；三、剃陰上毛、腋下毛，偷蘭；四、用藥灌大便道，偷蘭；五、畜人髮、欽畔婆羅，偷蘭；六、裸形行，偷蘭；七、畜石缽，偷蘭；八、瞋恚破衣，偷蘭；九、瞋恚破房，偷蘭；十、瞋恚破塔，偷蘭。是名自性偷蘭。
突吉羅者，名為惡作。犯身口律儀，名為惡作。
惡語二種：一者惡語，二者非時語。惡語者，釋摩男釋子作平等心，持藥布施眾僧，六群比丘謗言：好者與上座，惡者與我等。施主荅言：我當市上更買好藥與尊者。六群比丘謗他故，名惡語。所說不當時，名非時語。
應初夜受用者，一甘蔗漿，二水和甘蔗漿。復有八種漿：一菴羅果漿、二瞻波漿、三拘羅漿、四咒提漿、五元提漿、六舍林毗漿、七破樓尸漿、八蒲桃漿。如此等漿，氣味未變，至初夜得飲，變不得飲。
二日二夜相應者，受具足人，與未受具足者共宿，至第三夜，具足者明相未現時，應起坐。
復有二夜相應者，若犯罪者，應發露別住，別住處，有畏難不得住者，聽二夜覆藏。
復有二時相應法，初夜時、後夜時，應翹勤坐禪經行。何故不勸三時？行者中夜一時，以自消息，是故不得教竟夜行。所以勸初夜、後夜者，欲令行道不懈，是名二時相應。夜應作者，夜中露地得臥，晝日不得。欲曉時，還入房中眠臥。若夜中經行時，為熱故，不得具著衣者，直被袈裟得經行。若竭支大者，不著泥洹僧，袈裟亦得。著革屣取水與人，若池邊取水，夜得晝不得。
中前所應者，從明相現至中，此時中應食無犯。有中所應食，五種正食是，非餘不正食也。不正食中前得數數食。
中前入聚落食法。若無檀越請，不語比座得入聚落乞食無過，若受請者，不語比座去有過。何以故？如跋難陁釋子，處處受請，不語比座晨朝向一受請處去，後更餘處請檀越來至，喚跋難陁，兼喚餘比丘。比丘待跋難陁，日時已過，不得中食。以是因緣，佛制：比丘有請處，應語比座令知。
中前病比丘得食粥。
復有中前應入聚落，不應語比座，為佛、為法、為四方僧、為塔、為病得入聚落。共行弟子一切入聚落，皆應白和尚。若有比丘入聚落見檀越者，應語比座令知。
後食者，食已竟，後更得食，日時未過，作殘食法食，是名後食。病者，後食得數數食，無過。看病者，作殘不作殘，皆得食後食。若有檀越請，應語比座，若無檀越請，不語無過。
若比丘晝相應，夜不相應者，教授比丘尼時，晝日應教，夜不應教。
若比丘尼受教誡法，十五日語教誡師，若即得白僧者，十五日暮尼得布薩。若晝日僧不集，不得白僧者，至暮布薩時，當白僧，得教誡已，至十六日，比丘尼教誡師邊取教誡，取教誡已，即得布薩。若十五日，比丘尼就大僧中受教誡，僧集時即乞教誡，更不須後時來乞。
若比丘尼比丘尼僧中受具足竟，即晝日大僧中受具足，不應夜來也。
若比丘尼得長缽，即日施人及作淨施，至明相未現不犯。若比丘尼得所用器聽畜，十六種器中各畜一，若長者亦即日施人及作淨施，至明相未現已來不犯。
復有晝日相應者。若比丘貪樂坐禪，坐處無有依止師，依止師住處，但使一日得往還，遙依止不失。若兩寺相去一日得往還，若有守僧伽藍者，亦得遙依止不失。若比丘同布薩結大界處，極遠聽一日往還結大界。是名晝相應法也。
晝夜所應作法。受具、布薩、自恣、與欲、與清淨欲、自恣欲、受安居、受功德衣、受三衣不離宿。是名晝夜相應法也。
復有二日二夜相應法。受具足人與未受具人，二日二夜同宿，第三夜，受具者明相未現時應起坐。若客比丘到他寺上請房舍、臥具，受已不語舊住者出外再宿，至第三夜，明相未現時，若自來，若遣人來，語舊住者善，若不語，至明相現得罪。若比丘在軍中再宿，至第三夜明相未現時，若有時，可與相識者別，若無時，直去出軍外，明相現不犯。若與相識者辭，知不放者，可直去不須辭也。是名二日二夜相應法也。
三夜相應法者。受具足者與未受具足者，三夜同房，至第四夜明相未現時，未受具足者應出界外，若不能出，受具足者應出界外。是名三夜相應法也。
復有五日五夜相應法。若比丘有盜賊難、軍賊難，不得持三衣自隨者，應持三衣寄知舊白衣舍，五日至六日明相未現，應來看衣，手自捉之，若過六日，至明相現，尼薩耆波逸提。若比丘作親意，不語取他衣著，過五日，至六日明相現，突吉羅。若比丘自三衣，至五日應撿挍無虫鼠傷壞不，若過五日，至六日明相現，得突吉羅。是名五夜相應法。
六夜相應法者。若比丘離衣宿，至六日明相現失衣。復有六夜所行法，六夜行摩那埵是也。是名六夜相應法。
七夜相應法者。酥、油、生酥、蜜、黑石蜜，為病者七日應畜，明相現至八日不應畜。若比丘夏安居中，若為佛、法、僧、塔、病，如是等眾多受七夜法。尊者薩婆多說曰：若比丘受依止竟，乞七日法出界外，七日滿還來到寺，不失依止。是名七夜相應法。
十夜相應法者。若比丘畜長衣，不作淨施，不過十日。畜長缽，不作淨施，亦不過十日。是名十夜相應法。半月相應法者。夏安居前一月求浴衣，得衣已，要半月著至夏安居中，半月一用浴。若比丘尼犯僧殘，二部僧集，半月行摩那埵。比丘尼半月中，從僧乞教誡法。二部眾半月應洗。半月應布薩。比丘夏安居中，有緣出界外，遠者應受十五日法，為持戒令清淨故。名半月相應法。
一月相應法者。比丘三衣中，若少一衣，求衣財，得已，一月中，要割截染治，縫竟受持，若過一月，尼薩耆波逸提。自恣後一月離衣宿。春一月殘應求浴衣，浴衣法，長六肘，廣二肘半。夏安居中所為事，七日、十五日竟，應求一月。受迦絺那衣法，七月十六日應受，若事緣不及，乃至八月十五日，故得受，過是不得受。是名一月相應法。
二月相應法者。不剃髮極遲，得滿二月，不得過。是名二月相應法。三月相應法者。三月夏安居竟，應一宿出外。是名三月相應法。四月相應法者。夏四月中，用雨浴衣。若檀越施僧四月藥令服者，僧即應受用，不得過四月。若外道詣諸僧求出家，應四月令別住，觀其行迹不覓僧過故來也？不偽心求出家不？心意調和不？知其行已，然後剃髮，度令出家。復有四月相應者，四月是冬，四月是春，四月是夏。是名四月相應法。五月相應法者。自恣後滿五月，捨迦絺那衣。是名五月相應法。
十二月相應法者。受大道人具足戒已，十二月中教授一切大道人所作法竟，然後更有受具足者，當為受，未滿十二月，不得受也。沙彌受大戒已，後更得受一沙彌。沙彌尼受戒，式叉摩尼戒二年，不得度沙彌尼，式叉摩尼受具足已，得度沙彌尼。比丘尼亦如大僧，十二月中，教其所應作法竟，後若有式叉摩尼欲受具足，聽與受具足。是名十二月相應法。依止法亦十二月竟，得受人依止，不得一時並受二人依止。
一歲相應法，即上十二月相應法是。二歲相應法者。若度童女年十八者，受沙彌尼戒，即得受式叉摩尼二年學戒。若女人十歲已有夫主者，度令出家，受沙彌戒，滿二年後，得與受式叉摩尼戒，復滿二年後，得受具足戒，是名二歲相應法。三歲相應法者。一臈比丘得與五臈者同床坐，簡三歲，是名三歲相應法。五歲相應法者。比丘滿五臈，要誦戒令利，誦白一、白二、白四三羯磨，皆令使利。未滿五臈比丘不離依止。五種失依止，如上說。是名五歲相應法。六歲相應法者。尼師壇滿六年應畜，若過，不滿破，應用施人。若著衲得自畜，若不破，亦應自畜。若房先已有四邊牆，上未覆，僧羯磨差人令覆竟，滿六年在中住，應還僧，不得過也。是名六年相應法。十歲相應法者。比丘滿十臈，得為人作和上受具足，得受人依止，得受沙彌。十歲女人有夫主者，受沙彌十戒，二年得受式叉摩尼戒。是名十歲相應法。十二歲相應法者。若比丘有檀越主欲為僧作房，僧差比丘令營房，房成已，十二年在中住，後還僧，不得過也。是名十二年相應法。十八歲相應法。度沙彌尼，年滿十八，受式叉摩尼戒。是名十八歲相應法。二十歲相應法者。童女受沙彌戒，二歲學戒年滿二十，得受具足。是名二十歲相應法。
一人相應法者。胡床唯得一人坐，故名一人相應法也。二人相應法者。繩床唯受二人，是名二人相應法。三人相應法者。大床唯容三人，是名三人相應法。四人相應法者。若極大床得安四人，是名四人相應法。五相應法者。五正食是。七相應法者。夜中離衣，七七四十九弓地，一弓四肘，是名七相應法。八相應法者。作床法，一切床腳，除上入梐，下八指，是名八相應法。十相應法者。聽用十種衣財作衣，是名十相應法。二十相應法者。二十眾作阿浮呵那，是名二十相應法。
一相應法者。受具足時，惟一和上，是名一相應法。二相應法者。受具足時，唯二阿闍梨，是名二相應法。三相應法者。受具足時，先辦三衣，若少不得受具，是名三相應法。四相應法者。白四羯磨，而得受具，是名四相應法。五相應法者。無五種遮得受具足，是名五相應法。七相應法者。取欲者，語一人，如是展轉，語第七人，皆得取欲清淨，是名七相應法。八相應法者。若有長財，廣佛四指，長八指，應作淨施，是名八相應法。十相應法者。受具時，有十人得受具，是名十相應法。二十相應法者。年滿二十，而得受具，是名二十相應法。
一相應法者。比丘尼織繩一匝，是名一相應法。二相應法者。不織繩一匝，織繩一匝，是名二相應法。三相應法者。織繩一匝，不織繩二匝，是名三相應法。四相應法者。四迦羅沙畔是也，天竺國十六銅錢是一迦羅沙畔，冬天遮寒極重價衣，用四迦羅沙畔作不過，是名四相應法。五相應法者。比丘尼五衣具足，得受具足，是名五相應法。七相應法者。七種飯是，是名七種相應法。八相應法者。有檀越請比丘尼食，比丘尼去時晩至，彼中尼多問臈次第，日已逼中食不得足，世尊聞已，因而制戒：從今已去，比丘尼大眾集時，聽上座八人問次第，餘者隨意而坐。
十相應法者。比丘成就十法，僧羯磨差令作教誡比丘尼師。何者十？一、成就波羅提木叉戒；二、多聞，多聞者，誦三藏文義皆利，是為多聞；三、誦比丘、比丘尼經；四、口中常說微妙好語，心中起悲語，了了可解；五、諸根完具，相貌殊特，人所愛敬；六、族姓子若剎利、居士、婆羅門；七、有好才辯，為尼說法，示教利喜；八、為比丘尼所貴重；九、於比丘尼三業無失；十、若二十臈，若過二十臈。是名十相應法。二十相應法者。二十臈是。
一相應者。阿練若比丘獨在一處，僧布薩日，心念口言，眾僧今日布薩，我亦布薩。二相應法者。二比丘共展轉言長老，今日眾僧清淨布薩，我亦布薩清淨。是名二相應法。三相應法者。三人亦展轉相語，是名三相應法。四相應法者。一人白已，然後布薩，是名四相應法。五相應法者。邊地無僧，通律師五人，得受具，是名五相應法。七相應法者。七滅諍是，是名七相應法。八相應法者。比丘尼八敬法是，是名八相應法。十相應法者。比丘成就十法，得正說戒，是名十相應法。二十相應法者，如上童女說。
一相應法者，一比丘自恣是。二相應法者，二比丘展轉自恣法是。三相應法、四相應法，皆展轉自恣是。五相應法者，五人羯磨差一人，作自恣者是。是名五相應法。七相應法者。成就七法，是名七相應法。八相應法者。在家白衣篤信三寶，成就八非法，僧為作覆缽羯磨，捨八非法已，僧還為捨覆缽羯磨。是名八相應法。十相應法者。不成就十法，不得與人受具。是名十相應法。二十相應法者。若比丘三衣不具，盡力求索，滿二十日作辦，割截縫受持，若不辦，至三十日得辦者，割截縫受持，若過三十日不辦，應作淨施，若不淨施，犯捨墮。
一相應法者。二比丘共住，一者命過，在者作是念此亡比丘物，應屬我，此人即得，後來者不得。是名一相應法。二相應法者。三人共住，一人命過，二人應展轉相語大德憶念，此物應屬我等，二人如是展轉，是名二相應法。三相應法者。四人共住，一人終亡，三人展轉如上所說，是名三相應法。四相應法者。五人共住，一人終亡，四人作羯磨分之。是名四相應法。五相應法者。五人羯磨，分亡比丘物，四人羯磨施一人，一人還施眾，然後得共分之。是名五相應法。七相應法者。恭敬七法，是名七相應法。八相應法者。比丘成就八法，僧應差，令發檀越信心懺悔，是名八相應法。十相應法者。有說十人作法事得如法，若說九人、十一人不如法。是名十相應法。二十相應法者。二十人拔籌，是名二十相應法。
一相應法者。若比丘獨住，自知有所犯，無懺悔處，應作心憶持，後見一比丘即懺悔。是名一相應法。二相應法者。比丘犯罪已，向一人發露，若不除，後至眾中更懺悔。是名二相應法。三相應法者。比丘犯罪已，向二比丘發露，若不除，後至僧中更懺悔。是名三相應法。四相應法者。若比丘犯罪，向四人懺悔，作羯磨得除。是名四相應法。五相應法者，五種懺悔法是。是名五相應法。七相應法者。比丘成就七法，得正說戒。八相應法者。如來見八種過患，是名八相應法。十相應法者。聽畜十種糞掃衣。是名十相應法。二十相應法者。若比丘欲作新敷具，應用二十兩羊毛作。是名二十相應法。
中前相應者，五正食、九種似食及餘中前相應者是。是名中前相應法。初夜相應者，如蒲桃漿乃至水解漿等。是名初夜相應法。七日相應者。五種藥及餘藥，是名七日相應法。盡形壽相應法者。一、山涉子，二、識留，三、留草，四、善善，五、盧破羅，六、胡椒，七、薑，八、毗缽，九、尸羅折勒，十、真浮留，十一、填力，十二、伽倫拘盧喜。如此等眾多，是名盡形相應法。養生眾具相應者。三衣、缽、敷具、針氈筩、瓫、瓶、篋，如是等比丘所須物，名為養生具相應法。缽與人相應者。鐵缽、蘇摩缽，如是等眾多，是名與人相應法。衣與人相應者。十種衣財如法染治割截得受持，是名與人相應法。敷具相應者。如齊量作，是名與人相應法。針氈筩與人相應者。如上文說，是名與人相應法。乞食相應者。乞食時，得食與缽平，不得多受。乞衣時，檀越雖大有所施，少三衣者取，不得過取。是名乞衣相應法。
爾時，世尊乞食已，還住處，執衣擗揲著一處，是名衣相應法。敷具相應者。如敷具揵度中廣明，是名敷具相應法。齊量者。泥洹僧長四肘，廣一肘半，是名齊量。缽、衣、敷具、針氈筩、行道人房，如是等一切物，如佛說者，名為齊量，不如佛語，名不齊量。染色相應者。諸比丘衣色脫，佛聽染用十種色。十種色者，一泥，二陁婆樹皮，三婆陁樹皮，四非草，五乾陁，六胡桃根，七阿摩勒果，八佉陁樹皮，九施設婆樹皮，十種種雜和用染。如是等所應染者，此十種色。是衣三點作淨法，一用泥，二用青，三用不均色，用此三種三點淨衣。威儀相應者。所著衣服齊整，乃至不應立大小便，是名威儀相應法。
所應差人者。白二、白四羯磨差人，先結不淨地，次結眾僧房舍，後結大界，結大界已，當問眾僧何處作淨廚，僧所可處，結作淨廚，後結布薩處，最後結不失衣界。解界時，先解不失衣界，後解布薩界，復解眾僧淨廚界，次解大界，次解僧房舍界，次解不淨地界，安雜物處。教授比丘尼，自恣行籌，僧使為四方僧營事，從檀越信心分粥分前食，乃至寺中淨人，不聽篤信檀越家乞食，作制狂亂失性為尼受大戒，如是等及餘未列名者，差人作羯磨。是皆名差人相應法。
處所相應者。若塔，若衣壞破穿，皆應修補塗治，是名處所相應。和尚住處、阿闍梨住處、眾僧住處、僧布薩處。爾時世尊為病比丘羯磨淨地作食處。若客比丘來到，寺主人應語不淨處、僧房處、結大界處、淨廚處、布薩處、不失衣界處、飲水處。是名處所相應法。
方相應者。若和上、眾僧，隨師僧向何方，是名方所。又復方者，佛在王舍城中，月盡十五日說戒，時眾僧皆來集，佛問：汝等從何處來？諸比丘說其方所。是名為方。東方有羅睺跋陁塔，南方有處所名多奴，西方有處所名書毗陁樓陁，北方有處所名無至羅毗闍，此四處最是邊方，通律師，得五人受戒。是名方所相應法。
國土相應法者。阿槃提國通律師五人得受具足，阿犯乾提熱得數數洗，亦聽兩三重皮作革屣著。爾時諸比丘雪山中夏安居，身體剝壞，來到佛所，佛聞已：如此國土聽著富羅、複衣。有二比丘，一名烏嗟羅，二名三摩跎，來到佛所白言：諸比丘有種種性，種種國土人出家，用不正音，壞佛經義，願世尊聽我用闡提之論，正佛經義。佛言：我法中不貴浮華之言語，雖質朴不失其義，令人受解為要。爾時，世尊在毗舍離。世儉穀貴，乞食難得。諸比丘乘神通力至豈伽國乞食，彼國人惡賤道人，持食著地，不過手中。有諸比丘往白世尊，佛言：雖非手受，施心已竟，可取食之。是名國土相應法。
自恣相應法者。一人心念口言，二人、三人、四人皆展轉相語，五人羯磨自恣。是名自恣相應法。自恣與欲相應法者。有五種與欲：一、我與自恣，二、我自恣，三、為我故作自恣，四、手作相貌自恣，五、口作相貌自恣。若此五種不成，不名與自恣欲。是名自恣相應法。自恣取欲相應法者。僧差人令取欲，取欲者，若父母病難，非梵行難，如是眾多難，當與餘人，令持欲去。與欲法，語持欲去者言：大德憶念，我某甲，今日眾僧自恣，我亦自恣，與眾僧清淨欲。是名與欲相應法。取欲比丘若未得還，忽大水來，及師子、虎狼難，不得往自恣，出界外自恣者，亦得清淨，去者，亦得清淨。是名取欲人自恣相應法。
波羅提木叉相應者。爾時，世尊在靜房中，作是思惟：今為諸比丘制，聽集一處說波羅提木叉戒，我若不為制者，新學比丘欲學波羅提木叉者，云何得聞，何所修集？爾時，世尊從靜房起，告諸比丘：從今已去，汝等當集一處，說波羅提木叉戒。欲說戒時，先白：大德僧聽，若僧時到，僧忍聽，僧今集一處，說波羅提木叉戒。白如是。名波羅提木叉戒相應法。說波羅提木叉相應者。有五種略說波羅提木叉，文如上說。復有說波羅提木叉相應者。文如上母經中說，是名說戒相應法。
布薩相應者。乃至三人，展轉語布薩。如法布薩者，四人已上，一白，然後布薩。布薩處，下座比丘應掃灑地。是名布薩相應法。
欲相應者。爾時，世尊告諸比丘：當唱淨。唱淨已，今日眾僧布薩。有病比丘不來者，聽與欲，遣人取之。是名欲相應法。若有緣與欲，無緣應去。與欲有五種，如上文說。取欲人相應者。若取欲，有眾難不得來，取欲者清淨，眾僧清淨。是名取欲人相應。清淨相應者。若病，不得來自說清淨，是名清淨相應。布薩自恣中，得言與清淨欲，餘欲直言與欲，不言清淨，是名與欲清淨。取欲者，有難不得去，名清淨取欲。是名取欲人清淨相應法。上來所說種種制者，比丘經、比丘尼經、摩得勒伽經、增一經、諸乾度經，如此等經中推求之，若與五經義合者，應受持莫捨，若不與合者，置而莫行。復應推法，一緣、二制、三重制，總、略、犯、不犯，要與五種經相應，五經中，緣、制、重制，對而求之。
云何名為總？比丘即名一切比丘，是名為總。云何名為略說？初、中、後說，但令義顯，是名為略。廣說者，若有比丘向比丘說其所解：我從佛邊聞如是說。聞此者，即不得非其所說，亦不得即取，持此所解與五部經對之，若與經相應者，應語言：長老所說甚善，好自受持，莫令廢捨，常應為人如是廣說。若不與五經相應者，應諫之：長老所說，不應受持，亦莫廣為人說，更求勝解。是名第一廣。第二廣者，自云從眾僧邊聞，亦向他人說其所解，聞者亦如上，不非不受取，五經驗之。是名第二廣。第三廣者，若有比丘自云從三人邊聞，亦向餘比丘說其所解，此聞者受不受，亦推五部經中驗之。是名第三廣。第四廣者，復有比丘自稱我從二大德比丘邊聞如是說，亦向餘人說其所解，彼聞比丘受不受，亦應如上驗之。是名第四廣。廣有二種，一者廣文，二者廣義。是名為四廣。
復更略明應不應義。應者，鐵缽、瓦缽、優伽國缽、優伽奢國缽、毗舍離國黑缽、舍衛國赤缽，缽雖有六種，其實鐵、瓦二也，是名缽相應缽。不相應缽者，栴檀缽、尸舍婆木缽、石缽、金缽、銀缽、琉璃缽、玉缽、七寶缽，是名不相應。是故言相應不相應也。彼人應此人不應。應者，比丘畜長缽，得滿十日。不應者，比丘尼畜長缽，不得過一日。是名不應。此是彼人應此人不應。爾所人應爾所不應者，若缽破過五綴，更求新缽受持者，要四人中，白二羯磨受持，三人已下不得。是名爾許人應爾許人不應。齊量應不齊量不應。應者，升半已上至二升半，是名應。不應者，不滿升半，過二升半，是名不應。以是義故，言齊量相應不相應也。是色應是色不應者，受熏色應，不受熏色不應。是名色相應不相應。或時應或時不應。應者，若為賊劫水漂，若墮地破若失，如是人者，應語父母親里眷屬索，是名應。若不為水漂賊劫墮地破失，語父母親里眷屬索者，是名不應。是名人應不應。衣相應不相應。應者，十種衣財應。不應者，上色衣、錦衣、白色衣、著鬚衣，如是等眾多皆不相應。是名衣不應。三衣獨受持，一衣亦不應，乃至頭有鬚欽婆羅衣亦不應。有時中應有時中不應。若為賊急水漂火燒，若忘失，如是時中，應語父母兄弟親里，若不如此，不應語求索也。是名是時應是時不應。
僧竭支相應者，極短過繫腰下一搩手作，法令覆兩乳，柱腋下，是名相應。不相應者，過限短作不相應。襯身衣者，暮臥時，齊咽覆腳，但使莫污外淨衣，是為齊量。覆瘡衣，長四肘，廣二肘。雨浴衣長二搩手半。淨體巾長一搩手，廣一搩手。淨面巾長結捲一肘，廣亦結捲一肘。淨眼巾縱廣皆自一搩手。是名此應此不應。爾所人應爾所人不應。應者，四人三人，二人不應，是名爾所人應爾所人不應。或時應或時不應。應者，從自恣後一月中，得受迦絺那衣，過是不得受，是名或時應或時不應。有色應有色不應。佛所聽者應，佛所不聽者不應，是名有色應有色不應。有齊量應有齊量不應。應者，泥洹僧踝上三指應，過是長不應，是故名應不應。
行路法，前安居、後安居，隨向何處好？應行向安居處。安居處後有緣乞七日法，是亦應行，安居前後一月，是亦應行。不應行者，夏中無緣不應乞七日，冬中無緣不應行。是名應行不應行。人應不應者。過度長過度短，有諸難，師僧不具，是名不應。應者，不長不短，年滿二十，無諸難，師僧清淨具足，是名應。是故名人應不應。房應不應應者。僧如法施地，地處無諸難，作應齊量，是名應。不應者，僧不如法與地，地處有諸難，作過量，所求甚多，令檀越譏嫌，是名不應。此是房應不應。
犯毗尼者，七聚犯乾度。是此七聚法，應一一推其所犯緣，復應推此罪當云何懺悔，而得滅除？復應知起此罪時，初夜、竟夜何時中起，復是二夜中起耶，復應更推前食、後食晝日犯？所起犯，為因人，為因法？初夜所犯者，不應受用而受用是也。夜犯者，比丘為比丘尼說法犯也。二夜犯者，共未受具人過二夜，明相未現，不起不出，是名為犯。中前犯者，中前洗足，以油塗足，入聚落，除病，犯也。後食犯者，先受人請中食，後更餘處受請，不語比座去，是名犯也。晝日犯者，若比丘晝日露處脅著地臥，是名為犯。復有晝日犯者，不著泥洹僧、僧竭支，單著袈裟經行。又復弟子與和上、阿闍梨，過食取食，不中著革屣。是名晝日犯。
從法所起犯者。得過人法，不得向白衣說，若同出家人知舊言不相違者，可向說，不應向餘者說。復有因法犯者。若授前人經，若並誦，授經者授前句，受者接後句誦，如此人者不應授經。不並誦者，上座誦前句竟，下座次應誦上座所誦句，若同時誦不得。不得為女人說法過五六語。不得為覆肩覆頭，如是等眾多，不得為說法。是名因法所犯。因人所犯者。長短過度，不滿二十，有遮法，師僧不具，亦不清淨，非法群品受戒、虛空中受戒、界外受戒，若授十三種非法人戒，受戒不得戒者，一切皆名因人犯也。
所犯因六處起，應推六處懺悔。有犯因身起非心口，有犯因口非身心，有犯因心非身口，有犯因身心起，有犯因心口起，有犯因身口心起。有犯因貪欲起，有犯因瞋恚起，有犯因愚痴起。有犯是身口愚痴所害，有犯是身口瞋恚所害，有犯是身口貪欲所害。
有犯因身非心口者，初波羅夷，故弄陰出精，有犯是不善，有犯是無記，離三衣宿，若故以杖手打人等，比丘皆名身犯。從口所起犯者，第四波羅夷，若共女人婬欲心麤濁語，若瞋恚心語，若自稱歎己身，以婬欲供養我，若以二無根謗，若毀呰他種姓形貌，妄語、兩舌，如是等及餘口業所犯者，是名口業所起犯。
從身口所起犯者，第二波羅夷，為人行媒，若為房事，此等及餘，是名身口所犯。因心所起犯者，如三十事中金銀施主所與，手雖不捉，心作己有，語淨人持著某處，不語淨人言任汝所為，如比丘見他所犯，覆藏不向人發露，是為心犯。身心所起犯者，如上身心所犯是也。從身口心所起犯者，如上身口心所犯是也。從貪欲所起犯者，初波羅夷，故弄陰出精，身觸，口讚歎己身，如是等是也。從瞋恚所起犯者，第三波羅夷，二無根謗是也。從愚痴所起犯者，若比丘惡性不受人諫，如是比皆因愚痴所起犯也。
身貪者，初波羅夷，身觸，故弄陰出精，及餘身貪所起者是也。口貪者，麤濁語，為婬欲故讚歎己身乃至及餘，如此比皆名口貪也。身口貪者，如有母子二人出家，子常來供養母，母子各生貪心，母語子言：此是汝本所出處，今還看之，有何咎也？子用母言，即行不淨。是名身口所貪也。如此比眾多略說之耳。從身瞋生者，手自斷他命及杖打他，復有比丘共白衣諍，決他穀田中水，令穀得死，如是等瞋，是名從身瞋所生。從口瞋所生者，若比丘語人言為我斷某甲命，若遣書，如是等非一，是名從口瞋所生。
從身口瞋所生者，乘瞋心，若身，若口，害他惱他，是名從身口瞋所生。從身愚痴所生者，若比丘取床敷臥具，露地敷坐，去時不自舉，是名從身愚痴所生。從口愚痴所生者，若客比丘受眾僧房舍、臥具，去再宿，不自來語，不教人來語，是名從口愚痴所生。從身口愚痴所生者，若受眾僧房舍、床敷，去時，不教人舉，不自舉，是名從身口愚痴所生。
從身貪所害者。有一比丘名能加僧提，僧差令守寺，後有一小女來至寺中，即捉共行不淨，此女年小根壞而死，諸比丘心疑，煞、婬於此二處何中犯罪？往問世尊，佛言婬邊得罪也。是名身貪所害犯也。
從口貪所害犯者。爾時，白衣疾病而臥，其人有妻，顏貌端正。有一比丘往到問疾，語彼妻言：可共行欲事。女人荅言：我有夫主，不得自從。比丘即為病者說法，語言：若作罪行久住於世，後世受罪甚久，若有福德命終，即受天樂，何用此惡活為？此病者即因此厭身，方便取死。諸比丘白佛，佛言：此人犯波羅夷。是名從口所貪犯也。
從身口所染害者，即身口貪是也。爾時，有優婆夷蘇毗耶語比丘言：若共我行欲者，不淨欲出時，應捨起去不犯。比丘即用其言共行欲，謂為不犯。如是展轉世尊聞之，佛言：此是身口所貪犯也。又復身口所貪犯者。有一比丘為弟子受戒，白四羯磨受戒已，不為說戒相，直捨來向寺。弟子在後，見其本二，問言：君何所作？荅言：師將此中受大戒。婦即語言：持戒日長，今因便相見，可共行欲。夫即用婦言，共行不淨。此人所以行不淨者，不識戒相故爾。佛聞已制戒：從今已去，受戒已，即為受戒者說戒相令知。是名身、口所貪犯也。
身瞋恚所害者，乘瞋心，手自斷他命，是名身瞋心害犯也。口瞋害犯者，遣使煞人，是名口瞋害犯也。身口瞋恚所害者，身自煞，口語人煞，是名身口瞋所害犯也。身愚痴所害者，若屬他木，若果，若樹，不語主輒取，是名身愚痴所害犯也。口愚痴所犯者，若有比丘見比丘所作不是，語言：長老此所作不如法，不須重作。荅諫者言：我不用大德語，當更問有智慧者。此名口愚痴所犯也。復有口愚痴所犯者，眾僧說戒時，語言：何用說此微細戒為？此亦是口愚痴所犯也。復有人僧說戒時，作如此語：汝等所說，我等數數聞，他何須重說也？此是口愚痴所犯。
身口愚痴所犯者，若二、三人教一人令煞，去者言可爾，即往煞之，是名身口愚痴所犯也。不善犯者，是凡夫人故作所犯，及學人故作所犯是。何者犯是無記？凡夫人非故心作，忘誤作，學人及阿羅漢忘誤作，名為無記有犯。憶念懺悔者。若知而故作者重，若愚痴不解作者輕。重者，若一人前，若眾僧前，懺悔得除，輕者，心念口言除也。此是犯突吉羅惡口罪也。一切不善無非突吉羅。突吉羅者，皆名惡作也。死人未壞尸上取糞掃衣，穿牆壁出死尸置外，尸上取糞掃衣，籬上有衣謂糞掃衣取，皆輕，心念懺悔即除是身所犯。若有所犯，說戒時至不得懺悔，當自憶持，說戒竟，然後懺悔。有忘誤犯者，心念自責滅也。
心念自責滅者，眾學中不故作者是。故作下者，一人前懺悔者，是名輕也。故作中者，自性偷蘭、波逸提、波羅提提舍尼，是名中犯，一人前悔也。重者，十三僧殘，僧殘邊偷蘭，波羅夷邊偷蘭，此是懺悔中重者。不可悔者，四重突吉羅、波逸提、偷蘭，此罪不可悔也。若比丘共諍，欲除罪者，先共鬥者懺悔，如草敷泥上，令人過不污，共和合懺悔，覆惡上，得生善，然後悔所犯也。阿浮呵那懺悔，如上文所說。滅鬥諍言訟毗尼者。相打惡罵，是名為鬥。諍者，朋黨相助，是名為諍。言者，徹斷事官故，名為言。訟者，各說事理是非，名為訟也。鬥有三種，善、不善、無記。
復應推諍緣因何而起，云何懺悔而得滅也？此諍為初夜起、中夜起、後夜起？為前食起、後食起、中後起？為二夜起？為因法起，為因人起也？因初夜起者，此初夜漿，或言過初夜中飲，或言不中。乃至長短非法群品受具，或言得，或言不得，因是起鬥。如是一切皆如上犯毗尼文中說。
此諍緣根本有六，分別十八。何者為六？一者瞋恚，二者惱害，三者幻偽，四者慳嫉，五者見取，六者邊邪二見。瞋者，面色變異，令人可怖。惱害者，能害他令惱。幻偽者，心不真實，詐作虛事，是名幻偽。慳嫉者。貪前物，不欲與人，名之為慳。嫉者，見他所得生惱，是名為嫉。見取者，取己所見為是，他見為非，是名見取。邊見者，見續為常，見滅為斷。邪見者，謗無因果。是名六處所起。
何者十八種分別？上起從法、非法，乃至說、非說，十八種上起鬥，是名諍根本聚也。此鬥聚有二因緣滅：一者，人現前；二者，推求所起處。如六群比丘住舍衛城，向阿梨跋提河上浴。脫衣著岸上，後迦留陁比丘來，脫衣著六群衣上。出來不審諦，著六群比丘衣去。六群謗迦留陁盜衣，即屏處為作羯磨。迦留心疑，往白世尊。佛言：汝取衣時，作何等心取？迦留言：作己想取。佛言：若如是者不犯盜也。因此即制：從今已去，要具二緣，一推其緣，二人現前，然後作滅毗尼。是名滅諍毗尼。斷煩惱毗尼者，此毗尼斷欲界、色界、無色界見諦修道使纏，是名滅煩惱毗尼。
使者，隨逐行人，不令修善，是使義；久來所習難捨，是使義；能使人沈沒惡道，是使義；繫縛行人，在生死中，是使義；能使人受身相續不絕，是使義；不斷煩惱，是使義；怨家是使義；方便不捨，是使義；作惡不斷，是使義。十使者，見使、疑使、戒取使、欲染使、恚使、色染使、無色染使、無明使、慢使、掉使。
纏者，無明纏、瞋恚纏、懈怠纏、睡纏、掉纏、悔纏、疑纏、自貪己物纏、復貪他物纏。從是生鬥諍競訟，因此後生害心，纏縛行人，不令解脫，是名纏義。又復纏者，我見纏、疑纏、戒取纏、欲纏、恚纏、慳纏、嫉纏、無明纏、慢纏、掉纏。此十纏即是十結，是故名纏。
欲界所攝十二居止，色界二十二居止，無色界四居止，見諦所斷，身見戒取疑。何者修道所斷？薄欲界貪欲、瞋恚、無明，得斯陁含果，斷欲界貪欲、瞋恚、無明盡，得阿那含果，斷色、無色界貪欲、無明盡，得阿羅漢果。
此所起煩惱應推求。何處起，何處滅？起處者，於結使起處，生貪著染心，能生一切煩惱。何者結使起處？眼見身色，生愛著心，計以為常，亦計我，乃至意法亦如是。外六塵、中六識、內六觸、六受、六愛、六覺、六觀乃至五陰、十二入、四大、識眷屬，觀此以為我，以為常。因此五陰、十二入、十八界上，起我起常故，能生結使一切煩惱，凡有五百，故言一切也。是名所起處聚。
滅聚者，於煩惱起處法中，生過患想，眼見身色乃至意法作無常、無我觀，識眷屬作無常、苦、病、癰、毒箭在身、空、無我觀，作此觀已，能斷一切煩惱，是名滅聚處也。欲斷煩惱，要作五種觀行，無常行、苦行、無我行、寂滅法、空行。無常行者，念念不住，病壞所加，是名無常。苦者，如癰，如病，如箭入心，如物壞生苦，是名苦行。空者，觀我、我所，皆如幻化，無有實法，是名為空。無我行者，觀一切諸法，皆無有我。無常、苦二行，總觀一切有漏法。空、無我二行，通觀有漏、無漏法。寂滅義，無有生死變易故，名寂滅法也。是故行者常應繫心，在五行觀也。
所觀境界者，五陰、十二入、十八界、十二因緣，乃至作六念處觀及寂滅法、身念處、安般念處，乃至四無量心念處、食不淨想乃至斷想，雜阿含中，應廣知。若作骨想、壞想，從足至頂，作不淨觀，乃至散滅想，此是心所緣境界。若住三空中，隨用何門觀而斷結使，是名住三解脫門。若行人住地中時，應觀六地：一者白骨觀地，二者性地，三者八人地，四者薄地，五者離欲地，六者已作地。是名住地。見諦中所應斷者有六，一身見，二疑，三戒取，四向惡道欲，五向惡道恚，六向惡道痴。修道所應斷，一欲染，二恚，三色染，四無色染，五無明，六慢，七調。斷如此七煩惱，便得證果：斷三結，得須陁洹；欲染恚薄故，得斯陁含；欲染恚斷故，得阿那含；一切結盡故，名阿羅漢。是故言此等斷故得果。以果分別於人，得須陁洹果故，名須陁洹，得斯陁含果故，名斯陁含，得阿那含果故，名阿那含，得阿羅漢果故，名阿羅漢。是名斷聚集處。
比丘毗尼受具足者，或應或不應，乃至齊量，或應或不應，或聽或不聽，應齊量聽，不應不聽。有犯不犯，如法者不犯，不如法者犯。如此次第應推，缽乃至房應不應，如上文所說。一切受具足人相應者，缽囊、革屣、針筩、禪帶、袈娑鉤紐繩、腰繩、盛眼藥筩、藥櫡、藥器、頭上帽、水漉，如是等物，有應不應。是名比丘毗尼。
比丘尼毗尼者，受具足比丘尼，或應或不應，若齊量者不犯，不齊量者犯。亦應次第推缽乃至房。若諸比丘尼得缽，即日受持一，餘者，若作淨施，若遣與人。若泥洹僧、僧竭支，如上說。覆瘡巾，如上說。浴衣，如上說。衣乃至房如比丘經中說。式叉摩尼得自取食，今日取，明日得食，餘者，皆如大比丘尼法學。是名比丘尼毗尼。
少分毗尼者，比丘有二百五十法，比丘尼有五百法，式叉摩尼如大比丘尼法，但除自取食食，取已至明日故得食。沙彌尼，優婆塞，優婆夷，各自有戒，皆是其人毗尼。是名少分毗尼。
一切處毗尼者，一切淨持戒、淨心戒、淨慧戒，應當學，一切微細戒，盡應如重持之，乃至究竟令梵行波羅提木叉戒使得清淨。一切身善行、口善行、意善行，應隨順行正見乃至正定。優婆塞、優婆夷，應當除其邪婬，乃至遠離煞生、邪見，是名俗人戒也。
推求所犯輕重聚，及起處緣，可滅不可滅經。
