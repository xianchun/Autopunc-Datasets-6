爾時，舍利弗至而說偈言。
我聞是法音至令眾至道場。
論曰：舍利弗知同入法性，而不知何以謂之法性。如人知室所藏者為寶聚，不知其為黃金、珠璧歟？水晶、象犀歟？夫法性者，無性之性也。以無性故，循三乘之性所起，而為聲聞，為辟支佛，為菩薩，非實有三乘決定之性。惟其無決定性故，無取無證。圓覺經曰：圓覺自性，非性性有，循諸性起，無取無證。非性性有，則以非三乘故；循諸性起，則以無性故。舍利弗謂佛以小乘見度，念之不忘者，不知無性之性隨為三乘，則遵奉佛所以濟度之法，思惟取證而已。如窶人之子，知華屋玉食非我當享，惟以裨販求脫饑寒。今知免矣，則其踴躍固其所也。
知佛種種因緣、言辭譬喻者，方便也。因其方便以開悟，故言從佛口生。知無性之性，所以為三乘，故言從法化生。知本來成佛，故言得佛法分。如室所藏之寶，今發露矣，珍異現前，由我受用，不復起父想、子想，亦不起用想也。
金剛般若經曰譬如人身長大，而無著菩薩釋之曰：菩薩證道時，得二種智慧，謂攝種性智及平等智。如人身長者，以方生如來家，決定紹佛種故，名攝種性智。如人身大者，已於一切智智悉成就，到平等際，有大勢力故，名平等智。言譬如人身長大者，兼此二義。舍利弗方生如來家者也，但得攝種性智，故言真是佛子。瑜伽論曰：謂是大師子，佛腹所生，佛口所生，佛法所生，佛法所化，得佛等分。等分則攝種性智也。
我本著邪見至非是實滅度。
論曰：一切賢圣證四種涅盤，而佛秘密藏大涅盤不預也。何謂四種？曰：一者、自性清凈涅盤，謂雖有染心，性常明潔，具足一切性功德，故一切有情平等共有，與一切法不一不異，離一切相、一切分別，尋思路絕，名言道斷，惟真圣者自內所證故。二者、有余依涅盤，謂真如出煩惱障，雖有微苦，所依未滅，而障永寂故。三者、無余依涅盤，謂真如出生死苦，煩惱既盡，余依亦滅，眾苦永寂故。四者、無住處涅盤，謂真如出所知障，大悲般若常所輔翼，所以不住生死涅盤，利樂有情，窮未來際，用而常寂故。
至如佛秘密藏大般涅盤，則如伊字三點，并則不成伊，縱亦不成伊。如摩醯首羅面上三目，乃得成伊；三點若別，亦不得成。我亦如是。解脫之法亦非涅盤，如來之身亦非涅盤，摩訶般若亦非涅盤，三法各異亦非涅盤。我今安住如是三法，為眾生故，名入涅盤。
二乘所證之涅盤則異，於是五種者矣。初則諦觀以求親證，以心麤故，不見正智及生空真如，乃見惑、業，後苦不生，心便變作涅盤想解。圓覺經曰：但諸聲聞所圓境界，身、心、語言皆悉斷滅，終不能至彼之親證所現涅盤。又曰：有妄業故，妄見流轉。厭流轉者，妄見涅盤。涅盤而言所證，又言妄現。舍利弗言我於空法得證，乃至如今自覺非實滅度，蓋因而後返者也。
若得作佛時至教化諸菩薩。
論曰：舍利弗出於小果，驟聞大法，剎那之間便起見惑，至以佛為魔，緣差之失，有至是者。然魔何所從來哉？若從外來耶？則佛言三界惟心，此義不成。何以故？以心猶有外故。若從內出耶？則佛言心遍十方，此義不成。何以故？以心有容受魔地故，作是觀時，魔即是佛。如善財童子至伊沙那聚落，勝熱婆羅門所，見四面火聚，猶如大山，中有刀山，高峻無極，登彼山上，投身入火，時善財念曰：將非是魔，魔所使耶？乃至登刀山，投火聚，未至中間，即得菩薩善住三昧；才觸火焰，又得菩薩寂靜樂神通三昧。善財白言：甚奇！圣者！如是刀山及大火聚，我身觸時安隱快樂。時婆羅門告善財曰：善男子！我唯得此菩薩無盡輪解脫，如諸菩薩摩訶薩大功德焰，能燒一切眾生見惑，令無有余。舍利弗以知見力為功德焰者也。
爾時，佛告舍至三十二小劫。
論曰：眾生本來成佛而不自知，由不自知故，反從人覓。所以供養承事善知識者以此，然善知識者明告之曰：汝固本來成佛。則不信。默不欲告，則益疑。不得已而言曰：汝信根成熟，當自開悟耳。
南越有蜑方病目，聞其鄰漁於海濱，得明珠，問：珠狀何若？其鄰曰：圓如彈，光如月。目病者疑不決，更欲問。有蜑叟笑曰：汝目病若愈，當自見珠也。佛授大弟子舍利弗等成佛之記，有以類此。金剛般若經曰：須菩提！於意云何？如來於然燈佛所，有法得阿耨多羅三藐三菩提不？不也，世尊！如我解佛所說義，佛於然燈佛所，無有法得阿耨多羅三藐三菩提。佛言：如是，如是！須菩提！實無有法如來得阿耨多羅三藐三菩提。若有法如來得阿耨多羅三藐三菩提者，然燈佛則不與我授記。
佛意若曰：若然燈佛當時有法可以付與我，則便可得之矣。以無法相付與故，但蒙授記而已。
又勝天王般若經曰：菩薩須真胝白勝天王言：如來為大王授記乎？勝天王答善思惟菩薩言：善男子！我授記如夢相。又問曰：大王！如此授記，當得何法？答曰：不得眾生、壽者、我、人、養育、陰、界、入，悉無所得。若善、若不善，若染、若凈，若有漏、若無漏，若世間、出世間，若有為、若無為，若生死、若涅盤，悉無所得。又問：若無所得，用授記為？答曰：善男子！無所得故，則得授記。
勝天王意若曰：若有所得，則佛即時付與我矣。以無法相授故，但得授記而已。推然燈佛之於釋迦文佛，推釋迦文佛之於勝天王，授記之意洞然如此，則知舍利弗信根成熟，則當自證知也。
經言汝於未來，過無量無邊不可思議劫者，成佛不可以時期也。供養若干千萬億佛，受持正法，具足菩薩所行之道者，成佛不可以功計也。以所經之劫、所供養之佛，皆非思慮所及故也。
夫思不及之地，豈關時數功用哉？經言國名離垢，其土平正，清凈嚴飾者，一切智智之境，非心識無明之相也。安隱豐樂，天人熾盛，琉璃為地者，神通光明之藏，非分別煩惱之區也。黃金為繩，以界其側，八正道之所會也。其旁各有七寶行樹，常有華果者，七覺支之所生也。佛號華光，劫名大寶莊嚴，而其中菩薩皆為大寶者，則以不思議功德莊嚴以為主伴，不思議無漏三昧以為眷屬，故言彼諸菩薩無量無邊不可思議，算數譬喻所不能及也。
爾時，世尊至宜應自欣慶。
論曰：經則先敘時節進修之因，而後敘佛號；偈則先敘佛號，而後敘時節進修之因。經必有旨也，蓋成佛之義不可以時論。
圓覺經：金剛藏菩薩嘗問佛曰：若諸眾生本來成佛，何故復有一切無明？若諸無明眾生本有，何因緣故，如來復說本來成佛？十方異生本成佛道，後起無明，一切如來何時復生一切煩惱？而佛特不答，但呵之曰：一切世界始終生滅、前後、有無、聚散、起止，念念相續，循環往復，種種取舍，皆是輪回。未出輪回，而辯圓覺，彼圓覺性即同流轉。若免輪回，無有是處。以佛所呵之辭，以觀此經所敘先後之不倫，則成佛不可以時論明矣。
爾時，四部眾至而說偈言。
昔於波羅奈至令離疑悔。
論曰：前文敘舍利弗成佛之國，名曰離垢，其土平正，清凈嚴飾，乃至黃金界側，七寶行樹，而其劫名大寶莊嚴，以有諸大菩薩威德神變、諸妙光明以為伴助。是國也，可謂殊勝妙凈者矣。
至於下文：有大長者，其家廣大，唯有一門，乃至有五百人，止住其中，周障屈曲，雜穢充遍，諸惡蟲輩，交橫馳走，諸怪禽獸，異狀之鬼，如是諸難，恐畏無量。是宅也，可謂污穢不祥者矣。
然殊勝妙凈之國，為身土之報；污穢不祥之宅，為五陰區宇之譬。非二法也，惟眾生心所趣向，而隨順之如何耳。華嚴論曰：以迷十二有支，名一切眾生；悟十二有支，即是佛。故眾生及以有支皆無自性，若隨煩惱無明、行、識、名色、六根智分也。
然其所止，故在本處，下劣之心亦未能舍，則樂大而未知進，取小而未能舍也。大迦葉曰：一切聲聞菩薩不可思議解脫法門，皆應號泣，聲震三千大千世界；一切菩薩應大欣慶，頂受此法。蓋樂大恥小之意也。
復經少時，父知子意漸以通泰，成就大志，自鄙先心，則我見佛子志求佛道，而自奮起也。臨命終時，而命其子，并會親族、國王、大臣、剎利、居士，皆悉已集，則涅盤時至，人天大集，將說法華之時也。
即自宣言：此是我子，我之所生。於某城中，舍吾逃逝，竛竮辛苦，五十余年，則欲界、色界、無色界失其本愿，生死五濁之久也。其本字某，我名某甲，則或字外道，或字凡夫，我某須陀洹乃至阿羅漢。
昔在本城，懷憂推覓，忽於此間遇會得之，則方在五濁，而不得度，乃於此經聞而信解也。此實我子，我實其父，則既聞法已，受記作佛，令紹大位也。今我所有一切財物，皆是子有，先所出內，是子所知，則付以法藏之意也。親族，則會中諸菩薩并八部；國王，蓋十方諸佛之來集者；大臣、剎利、居士，則十方菩薩之侍佛者：皆於此經自然見如是事也。
世尊！是時至戲論之糞。
論曰：我本無心有所希求，則是法非思量分別之所能解，因不以心求故。今此寶藏自然而至，則諸佛之道有時自現，非從人得也。傳曰：百工居肆以成其事，君子學以致其道。莫之求而自至，斯以為致也歟！須菩提等以喻自明，佛無難曉者，然不若佛於弟子，喻所難知，所以喻中雖詳合，喻甚略故。舍父逃逝、求子中止、行到父舍、思子委付等四種喻，但以條而合之可也。
以三苦者，五蘊所成之趣，自無明緣行以至六入為行苦，觸為苦苦，余為壞苦，迷惑無知，故言遙見疾走也。樂著小法，故言急迫驚怖也。放令隨意，密遣二使，方便得近，苦言勉進也。
四種喻其文雖多，要皆令思惟除糞之意，故總以一條合之諸法。從本來常清凈，常寂滅相，一念不生，是為真滅，即無糞可除，而二乘執以為有，是名戲論之糞，以有思惟欲蠲除之，而思惟心竟非己物，則如人傭力取直而已，所作之功亦非己有也。
我等於中至而說偈言。
我等今日至隨宜說三。
論曰：於此文以下，以辭合法，故詳略不等，如我等於中勤加精進，則合汝常作時，無有欺怠、瞋恨、怨言也。得至涅盤一日之價，則合更與作字，名之為兒也。既得此已，心大歡喜，自以為足，便自謂言：於佛法中勤精進故，所得弘多，則合窮子雖欣此遇。
然世尊先知我等心著弊欲，樂於小法，便見縱舍，不為分別汝等當有如來知見寶藏之分，則合猶故自謂客作賤人，二十年中常令除糞也。世尊以方便力說如來智慧，謂對三乘說大乘法，如大般若、維摩等經，則合心相體信，入出無難也。
我等從佛得涅盤一日之價，以為大得，於此大乘無有志求，則合然其所止，猶在本處也。我等又因如來智慧，為諸菩薩開示演說，則合其中多少，所應取與，汝悉知之。即受教勑，令知庫藏。所以者何？佛知我等心樂小法，以方便力隨我等說，而我等不知真是佛子，此再明前義，則合下劣之心，亦未能舍也。
今我等方知世尊於佛智慧無所吝惜，而今盡以法藏付囑故，則合一切財物皆是子有也。所以者何？我等昔來真是佛子，則合此是我子，我實其父。而但樂小法，若我等有樂大之心，佛則為我說大乘法也。於此經中唯說一乘，而昔於菩薩前毀呰聲聞樂小法者，然佛實以大乘教化，此再明佛所以無吝惜之意。
是故我等說本無心有所希求，今法王大寶自然而至，如佛子所應得者，皆已得之，此蓋結成無量珍寶不求自得之義也。向言無量珍寶，而此言大寶者，大寶即法王之位也。得其位，則無量珍寶不求自得，如王行則營從隨之，則合今此寶藏自然而至也。
無盡居士論曰：須菩提、摩訶迦葉等，本樂空、無相、無作之小法，忽聞舍利弗受無上正遍正覺之記，於難信難解之法心生信解；既信解已，即能隨宜譬喻說法，遂一心合掌於世尊前，說貧子幼稚，舍父逃逝，後於父所，獲大珍寶，以譬所聞希有之法。
一心合掌者，劉虬以謂一心則身無異念，合掌則意靡他緣。貧子久住他國，或十、二十，至五十歲，此則所見所著未離乎十使、二見、五陰也。密遣二人，無威德者，雇以除糞，二十年中常執此役，此則二乘之法可以除治垢穢也。脫上妙服，衣弊垢衣，此則觀根而化也。子意通泰，自鄙先心。會親族、國王、大臣、剎利、居士：此是我子，一切財物皆是子有，此則於釋、梵、沙門、婆羅門四眾前授記也。