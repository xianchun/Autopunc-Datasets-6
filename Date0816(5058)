大業四年六月二十七日，疏一時講語。此序理深事博，言約義周，略曉六條，方乃可讀。一、須深見論意；二、精通法華；三、妙識般若；四、善鑒老莊；五、博尋儒典；六、巧制文章。余昔已著三論，文玄正言，序是人制，不我釋之。但師每講，常讀此序，而淺識之流意多紛謬，故略陳綱要，以賜門人也。序為六分：一、標大宗；二、釋題目；三、敘造論意；四、贊論功能；五、贊論利益；六、作者謙讓。
實相之折中下，第一、標大宗。折中者，折物令齊，謂之折中。書云：片言可以折玉。斯論明生死涅盤、萬化之法即是實相，故云實相之折中也。所以作此語者，凡有二意：一者、欲秤嘆斯論；二者、指斥余人。余人凡有四人，皆明實相，并折而不中：一者、世俗之道皆是安家全國不凈之法，非實相之折中也；二者、九十六術欲明己道為真，并是虛妄，非是實相，故折而不中；三者、五百小乘論師各執諸法相有決定相，不信畢竟空法，亦是明實相而不折中；四者、有所得大乘學人，方廣之例，雖信畢竟空，鈍根自害，如不善咒術，不善捉毒蛇，為空見所害，亦是折而不中，故指斥余人也。今秤嘆龍樹此論明實相而是折中，故言實相之折中也。
問：云何為實相？
答：叡師後釋之，凡有十不，謂不內、不外、不人、不法、非緣、非觀、不實、不虛、非得、非失，故名實相。
道場之要軌者，實相謂所觀之境，道場即能照之慧。非實相，無以生實觀；非實觀，無以照實相。雖境智宛然，而實緣觀俱寂也。此之二句，無理不該，無言不攝。十二門與中論名部雖異，斥病顯道，其義大同。實相即是中道也，道場謂正觀也。宣之於口，謂之論也。又實相，即實相波若；道場之照，觀照般若；宣此二義，謂文字般若也。又實相即境界佛性，道場謂觀智及菩提果性；在觀既明，累無不寂，即果果性。說四為開，非境、非觀、不智、不斷，即中道正性也。故坐道場，見佛性，方得成佛，宜作此釋之。
問：何故明道場，復云要軌？
答：中論法品云：得實相有三種。謂三乘人。涅盤云：見中道者，有其四品：下智觀故，得聲聞菩提；乃至上上智觀故，得諸佛菩提。今欲簡彼二乘，二乘未窮實相之原，大士方盡其理，故偏言道場也。要軌者，明實相之軌，凡有三論：一、無畏之廣；二、中論處中；三、此論之略。在言雖略，而為入道場之要故也。有諸大乘論，言廣難尋，斯論辭略顯詣，故云要也。
叡師復明悟實相故，則凡得二益：一、六道回宗，三乘改轍，謂累無不盡；次、整歸駕於道場，畢趣心於佛地，謂德無不圓，即其事也。又實相即如如異名，謂如如境，道場即如如智，斯二即是二法身，宣此二種，名為應化，現金光明三身品、攝論實相即法身，道場之照謂內應身，說斯二義，謂外應身化。又實相即本有涅盤，道場之照即始有之義，并是無名相中假強名相說，隨處立名。今示此論深博，故略敘眾義。又此論通釋大乘教，則無義不攝故，備，無故空。成實明別有假蒲體用者，正為今文所破。是故席不應以蒲為體者，上破假別有體，今破假無分別體也。如人以五陰為體，柱以四微為體，故今明五蘊、四微尚無自體，云何假為體耶？余瓶、蘇下，第三類破余法。
內因緣生法下，第四次別破內法。就文為三：初、舉內類外；二、引論偈破；三、長行解釋。一、欲以內例外，既三門求外無從，內亦如是；二、明無外可待，是故無內；三、以內類外，外既妄計，內亦如是；四、外大死身為內，內大散壞為外，外內不二，外無則內無也。所以就內外作觀者，無始不值諸佛菩薩，於內外起愛見故，回流生死，今龍樹還就內外，令悟入道門。以論主得無生之悟，還如行而說，令末世眾生如說而行。以見實相，反生正觀，煩惱便息。肇公云：道遠乎哉？體悟內外，則是正道。故知未值善師，以道為非道，今值正論，悟非道為道。經云：菩薩未得菩提，菩提為生死；得菩提，生死為菩提也。七十論者，今所未詳。偈則為三：初、標緣法實無生；第二、取外意；第三、開二關破之。今是初。然十二因緣本自無生，故涅盤云：十二因緣不生不滅，乃至不因不果。金光明云：無明體性，本自不有，無所有故，假名無明。
問：若十二因緣實無生者，下文不應破於無生，云生法不成故，無生法不成。
答：今言實無生者，實無外人所見生，此是言其無生者，明其無有生，非謂有無生。若有無生，如下所破。又菩薩所行，未曾生無生。云：佛問善吉：菩薩何處行？答云：菩薩無所行處。故知不行生無生。但對破凡夫二乘生滅，故云無生耳。生既去，無生亦盡，如雹摧草，草死則雹消。
若謂為有生者，第二取外人意。凡夫、外道、二乘不信十二因緣本自無生，故五百部聞畢竟空，如刀傷心，故牒外義也。下半第三開二關嘖之。又初句是奪破，今縱關以二門嘖之。又初句以大乘無生破凡夫、二乘有生，是對緣假破；今以二門嘖之，是就緣假破，顯在長行。長行釋三門，即三釋。二門如文。釋第三門又三：一、牒偈本即是定關；二、解釋謂作難；三、總結。初如文。
若一心中有者，第二作難。然成實明十二因緣必前後相生；毘曇具有二種，自有一剎那有十二，自有十二時具於十二。今此中總破二義。今前明若一心中有，是一剎那中有義，毗曇不以為過，如四相一時并起，心數一時共生。今明凡有三義：若一時俱有，唯是能生，無有所生；如其俱無，唯是所生，無有能生；若一有一無，則能所不并，云何得一時共生？又因果一時有者，第二重破。既名因果相生，必前因後果，云何一時？若一時，如牛二角，非因果義。若眾心中有者，破第二義。前分是無明也，前無明分共心滅已，則斷滅；後行分與心俱，則無因。無因即不得生，故言後分誰為因？
問：云何名共心滅耶？
答：正是攝論明。煩惱、業、種子依阿梨耶識，阿梨耶識即是心也。前煩惱與種子共梨耶滅，後五果誰為因耶？若望成實開善義，煩惱與業附行陰，成就來現在。雖來現在，復有實法滅義，則行陰心滅，誰為五果作因耶？
滅法無所有，何得為因者，此兼取意破也。恐外人云：前分礙後，故不得生，要須前分滅無，後方得生。故次第緣名為與處義，即其事也。故今破云：滅法無所有，無所有則無有因，云何為因？十二因緣下，第三總結。是故眾緣皆空下，第五總結齊法。就文別明三空，即為三別：一、明有空；二、辨人空；三、明無為空。
問：何故但明此三空？
答：此三空攝一切有為、無為空，即是法空，次是人空，故生法二空攝一切空也。
問：何故前辨法空，後明人空耶？
答：法為人本，故前明本空，後辨末空。又此論多破內學，內學多計於法，小計於人，是故前明法空。又法空難得，人空易得，今欲舉難況易。又觀行次第，前人空，後法空。今是說門，據深為言，故前明法空，後辨人空。法空中三句：一、明緣空，二、則果空；是故下，總結緣果皆空。有為法尚空下，第二次明我空。
問：有為無為，此并是法空，我是生空，何故不以法空為一類，而前說法空，次明我空，後方明無為空耶？
答：此論破小乘內學，內學人多計人是有為，是故破有為法，即便破我。二者、欲明一切諸我并因五陰有為故，破於有為，即便破我。文有三句：一、舉法況我；二、明本空故末空；三、引經。今是初也。舉法況我者，舉本況末，以難況易，又以有況無。然法是有，求尚無蹤，橫計之我，云何有耶？
因五陰下，第二釋上舉法況我。前明相因而有，次辨二種俱無。相因有中，前法次譬。
若陰、入、界空下，第二明二種俱無。前明法說無，次明譬說無。又法空故我空者，此明有為之我。有為既空，故我亦空。若無為之我，本因有為，有為既空，我無所因，故我亦空。大品佛母品云神常無常等十四句，皆因五陰。涅盤云：是諸外道雖復說我，終不離於陰、界、入也。
問：犢子計我非為無為，應不被破。
答：此文正破犢子。俱舍論破我品明犢子義，云犢子別有我體故，不即陰而因於陰，故不離陰。如別有火體故，不即薪而因於薪，故不離薪。是故今破云：汝本因陰，是故有我。在陰既無，何所因耶？又我不可說，若因於說，說無故，不可說即無。若不因說，何由有此不可說耶？又依中論涅盤品：若涅盤是有，為即是有為。我若是有，亦是有為。今亦爾，我若是有，亦是有為。如經說下，第三引經。前雖破我，而犢子不信，故引經證之。
問：此引經與前何異？
答：前明我所空故我空，今引經以我空故我所空，互借破也。非如成實論以實過假，以空過實也。今明我之與法皆出妄情，但借妄止妄，故人法互釋彈。前借法妄破人妄，今借妄人止妄法。又若不破法，則我心不凈，如灰炭猶在，樹想還生。是故破法為成凈我，破我亦為成破法，是故今文互借破之。
如是有為法空故下，第三次破無為法空。無為有三種，今但破涅盤者。若依毘曇義，涅盤是善，余二無記，不足破之。依成實義，三無為一體，既破涅盤，余二即破。又大小乘人保著涅盤為最究竟，余法不爾，故偏破之。此中破二種涅盤：一者、破滅五陰名涅盤；二、破無生名涅盤。初中又二：前就法破涅盤，次就人破涅盤。初中又二：第一、總破；第二、釋。破初句如文。何以故下，第二釋破。此通大小乘義，小乘人滅分段五陰，名小涅盤；大乘人滅二生死果、五住惑因，名大涅盤。今明五陰本空，何所滅故，名小涅盤？二死五住亦本非有，何所滅故，名大涅盤？
又我亦復空下，第二舉我破涅盤。既無能得之人，何有所得之法？又上破無所得法，今破無能得人。復次下，第二破無生涅盤。有此文來，凡有二義：一者、上破滅五陰名涅盤，多是小乘。大乘人明五陰本來無生，名為涅盤故，今破大乘義也。二者、大小乘人聞論主上云五陰本來自空，便謂本來無生即是涅盤，是故今次須破無生。就文為二：初、牒如文若生法成者；第二、正破，文顯易知。是故有為無為下，門中第三總結三空，釋涅盤義。
問：若如此文，大小涅盤皆破，即無涅盤，云何經云說二涅盤、三涅盤、四涅盤耶？
答：依論主云，此中破，始得明涅盤耳。如此中明生死涅盤畢竟空，顯道未曾生死，亦非涅盤，不知何以字之，強為立名，名為涅盤。故涅盤經云：涅盤無名，強為立名，名為涅盤。如不食油，強名食油。
問：云何言無名耶？
答：無名者，不可名涅盤不涅盤，強為作名，名為涅盤。諸大乘皆爾。故華嚴云：生死及涅盤，二俱不可得。生死非雜亂，涅盤非寂靜也。
問：何故強為立名，名涅盤耶？
答：為對眾生生死故，立涅盤名。
問：對何等生死立涅盤名？
答：對有五住惑業生，滅此生，名有余滅；對有二生死果生，滅此二死生，名無余滅。故立二也。金光明三身品立三涅盤，明法身究竟是無余，對余二身非究竟，是有余。法身不住生死，滅生死之著；應化身不住涅盤，滅涅盤之著。滅此二著，名無住處涅盤。言四涅盤者，三如上，第四本來清凈，即是佛性本有，名為涅盤。四出攝論。