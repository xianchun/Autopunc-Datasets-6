我聞如是：
一時，佛般涅盤後不久，尊者薄拘羅游王舍城，在竹林迦蘭哆園。
爾時，有一異學，是尊者薄拘羅未出家時親善朋友，中後仿佯，往詣尊者薄拘羅所，共相問訊，卻坐一面，異學曰：賢者薄拘羅！我欲有所問，為見聽不？
尊者薄拘羅答曰：異學！隨汝所問，聞已當思。
異學問曰：賢者薄拘羅！於此正法、律中學道幾時？
尊者薄拘羅答曰：異學！我於此正法、律中學道已來八十年。
異學復問曰：賢者薄拘羅！汝於此正法、律中學道已來八十年，頗憶曾行淫欲事耶？
尊者薄拘羅語異學曰：汝莫作是問，更問余事：賢者薄拘羅！於此正法、律中學道已來八十年，頗憶曾起欲想耶？異學！汝應作是問。
於是，異學便作是語：我今更問賢者薄拘羅，汝於此正法、律中學道已來八十年，頗憶曾起欲想耶？
於是，尊者薄拘羅因此異學問，便語諸比丘：諸賢！我於此正法、律中學道已來八十年，以此起貢高者，都無是想。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我於此正法、律中學道已來八十年，未曾有欲想。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我持糞掃衣來八十年，若因此起貢高者，都無是相。若尊者簿拘羅作此說，是謂尊者簿拘羅未曾有法。
復次，尊者薄拘羅作是說︰諸賢！我持糞掃衣來八十年，未曾憶受居士衣，未曾割截作衣，未曾倩他比丘作衣，未曾用針縫衣，未曾持針縫囊，乃至一縷。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我乞食來八十年，若因此起貢高者，都無是相。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我乞食來八十年，未曾憶受居士請，未曾超越乞食，未曾從大家乞食於中當得凈好極妙豐饒食噉含消，未曾視女人面，未曾憶入比丘尼坊中，未曾憶與比丘尼共相問訊，乃至道路亦不共語。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我於此正法、律中學道已來八十年，未曾憶畜沙彌，未曾憶為白衣說法，乃至四句頌亦不為說。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我於此正法、律中學道已來八十年，未曾有病，乃至彈指頃頭痛者；未曾憶服藥，乃至一片訶梨勒。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我結跏趺坐，於八十年未曾倚壁*倚樹。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我於三日夜中得三達證。若尊者薄拘羅作此說，是謂尊者薄拘羅未曾有法。
復次，尊者薄拘羅作是說：諸賢！我結*跏趺坐而般涅盤。尊者薄拘羅便結*跏趺坐而般涅盤。若尊者薄拘羅結*跏趺坐而般涅盤，是謂尊者薄拘羅未曾有法。
尊者薄拘羅所說如是，彼時異學及諸比丘聞所說已，歡喜奉行！
