上堂：悟心容易息心難，息得心源到處閑。斗轉星移天欲曉，白云依舊覆青山。
上堂：一葉落，天下秋；一塵起，大地收；一法透，萬法周。且道透那一法？遂喝曰：切忌錯認驢鞍橋作阿爺下頷。便下座。
師一日與黃提刑奕棊，黃曰：數局之中，無一局同。千著萬著則固是，如何是那一著？師提起子示之，黃佇思。
師曰：不見道：從前十九路，迷殺幾多人？
僧問：如何是和尚為人一句？
師曰：狗走抖擻口。
曰：意旨如何？
師曰：猴愁摟搜頭。
上堂：世尊有密語，迦葉不覆藏。一夜落華雨，滿城流水香。
師以惟此一事實，余二則非真味之，有省。乃徧參名宿，往來五祖之門有年，恚祖不為印據，與圓悟相繼而去。及悟還侍五祖，得徹證，而師忽至，意欲他邁，悟勉令掛搭，且曰：某與兄相別始月余，比舊相見時如何？
師曰：我所疑者此也。遂參堂。
一日，聞祖舉僧問趙州：如何是和尚家風？州曰：老僧耳聾，高聲問將來。僧再問。州曰：你問我家風，我卻識你家風了也。師即大豁所疑，曰：乞和尚指示極則。
祖曰：森羅及萬象，一法之所印。師展拜，祖令掌翰墨。
後同圓悟語話次，舉：東寺和尚問仰山：汝是甚處人？仰山曰：廣南人。寺曰：我聞廣南有鎮海明珠，曾收得否？山曰：收得。寺曰：珠作何色？山曰：白月即現，黑月即隱。寺曰：何不呈似老僧？山叉手近前云：慧寂昨到溈山，被索此珠，直得無言可對，無理可伸。悟顧師曰：既云收得，逮索此珠，又云無言可對，無理可伸，是如何？師無語。
忽一日，謂悟曰：仰山見東寺因緣，我有語也。東寺當時只索一顆珠，仰山傾出一栲栳。
悟深肯之，乃告之曰：老兄更宜親近老和尚去。
師一日造方丈，未及語，被祖詬罵，懡而退，歸寮閉門打睡，恨祖不已。悟已密知，即往叩門，師曰：誰？
悟曰：我。師即開門。
悟問：你見老和尚何如？
師曰：我本不去，被你賺累，我遭這老漢詬罵。
悟呵呵大笑曰：你記得前日下的語麼？
師曰：是甚麼語？
悟曰：你又道：東寺只索一顆，仰山傾出一栲栳。師當下釋然。
悟遂領師同上方丈，祖才見，遽曰：懃兄！且喜大事了畢。
師讀法華，至是法非思量分別之所能解，質其講師，師不能答，遂徧參。至太平，見五祖，旋丐於廬州，偶雨仆地，煩懣間，聞二人交相惡罵，諫者曰：你猶自煩惱在。師於言下有省。及歸，凡有所問，祖即曰：我不如你，你自會得好。或曰：我不會，我不如你。
師愈疑，遂咨決於元禮首座，禮乃以手引師之耳，繞圍罏數匝，且行且語曰：你自會得好。
師曰：有冀開發，乃爾相戲耶？
禮曰：你他後悟去，方知今日曲折耳。
太平將遷海會，師慨然曰：吾持鉢方歸，復參隨往一荒院，安能究決己事耶？遂作偈告辭。
之蔣山坐夏，邂逅靈源禪師，相與甚善，話次，師曰：比見都下一尊宿語句似有緣。
源曰：演公天下第一宗師，何故舍而事遠游耶？所謂有緣者，蓋知解之，師與公初心相應耳。
師從所勉，徑趨海會，後命典謁，適寒夜孤坐，撥罏，見火如豆許，恍然自喜曰：深深撥，有些子，平生事，只如此。遽起閱幾上傳燈錄，至破竈墮因緣，忽大悟，作偈曰：
刀刀林鳥啼，披衣終夜坐，
撥火悟平生，窮神歸破墮。
事皎人自迷，曲淡誰能和？
念之永不忘，門開少人過。
示眾：以迷心故，山林中來見善知識，將謂別有一道可令人安樂，不知返究向來迷處，工夫乃最第。
師參永安恩，於臨濟三頓棒話發明，次依諸名宿，無有當意者。聞五祖機峻，欲抑之，遂謁祖。祖乃曰：我此間不比諸方，凡於室中，不要汝進前退後，豎指擎拳，繞禪床作女人拜，提起坐具，千般伎倆，只要你一言下諦當，便是汝見處。師茫然退，參歷三載。
一日，入室罷，祖謂曰：子所下語，已得十分，試更與我說看。師即剖而陳之。
祖曰：說亦說得十分，更與我斷看。師隨所問而判之。
祖曰：好即好，只是未得老僧說話在。齋後汝可來祖爺塔所，與汝一一按過始得。
及至彼，祖便以即心即佛，非心非佛，睦州擔板漢，南泉斬貓兒，趙州狗子無佛性、有佛性之語編辟之，其所對了無凝滯。至子胡狗話，祖遽轉面曰：不是！
師曰：不是卻如何？
祖曰：此不是，則和前面皆不是。
師曰：望和尚慈悲指示。
祖曰：看他道子胡有一狗，上取人頭，中取人腰，下取人腳，入門者好看。才見僧入門，便道看狗。向子胡道看狗處下得一轉語，教子胡結舌，老僧鈐口，便是你了當處。
次日入室，師密啟其說，祖笑曰：不道你不是千了百當底人，此語只似先師下底語。
師曰：某何人，得似端和尚？
祖曰：不然，老僧雖承嗣他，謂他語拙，蓋只用遠錄公手段接人故也。如老僧共遠錄公，便與百丈、黃檗、南泉、趙州輩把手共行，才見語拙即不堪。師以為不然，乃拽杖渡江，適大水泛漲，因留四祖，儕輩挽其歸。又二年，祖方許可。
嘗商略古今次，執師手曰：得汝說，須是吾舉；得汝舉，須是吾說。而今而後，佛祖秘要，諸方關鍵，無逃子掌握矣。
上堂：有祖已來，時人錯會，只將言句以為禪道。殊不知道本無體，因體而立名；道本無名，因名而立號。只如適來上座才恁麼出來，便恁麼歸眾，且道具眼不具眼？若道具眼，才恁麼出來，眼在甚麼處？若道不具眼，爭合便恁麼去？諸仁者！於此見得倜儻分明，則知二祖禮拜，依位而立，真得其髓。只這些子，是三世諸佛命根，六代祖師命脉，天下老和尚安身立命處。雖然如是，須是親到始得。
有一老宿垂語云：十字街頭起一間茅廝，只是不許人屙。僧舉以叩師。
師曰：是你先屙了，更教甚麼人屙？宿聞，焚香遙望大隨拜謝。
師參五祖，祖舉趙州洗鉢盂話俾參。洎入室，舉此話問師：你道趙州向伊道甚麼，這僧便悟去？
師曰：洗鉢盂去呢。
祖曰：你只知路上事，不知路上滋味。
師曰：既知路上事，路上有甚麼滋味？
祖曰：你不知耶？又問：你曾游浙否？
師曰：未也。
祖曰：你未悟在。師自此凡五年不能對。
祖一日陞堂，顧眾曰：八十翁翁輥繡球。便下座。
師欣然出眾曰：和尚試輥一輥看。
祖以手作打杖鼓勢，操蜀音唱綿州巴歌曰：豆子山，打瓦鼓；楊平山，撒白雨。白雨下，取龍女，織得絹，二丈五，一半屬羅江，一半屬元武。
師聞大悟，掩祖口曰：只消唱到這。祖大笑而歸。
師依五祖最久，未有省。時圓悟為座元，往請益，悟曰：兄有疑處，試語我。
師遂舉：德山小參不答話，問話者三十棒。
悟曰：禮拜著，我作得你師，舉話尚不會。
師作禮竟，悟令再舉前話，師曰：德山小參不答話。
悟掩其口曰：但恁麼看。
師出，揚聲曰：屈！屈！豈有公案教人看一句底道理？
有僧謂師曰：兄不可如此說，首座須有方便。因靜坐體究，及旬，頓釋所疑，詣悟禮謝。
悟曰：兄始知吾不汝欺。又詣方丈，祖迎笑。
師榜侍者門曰：東山有三句，若人道得，即掛搭。衲子皆披靡。
一日，有僧攜坐具徑造丈室，謂師曰：某甲道不得，只要掛搭。師大喜，呼維那於明窗下安排。
師聞五祖舉首山西來意話，倏然契悟，述偈曰：
顛倒顛，顛倒顛，新婦騎驢阿家牽。
便恁麼，太無端，回頭不覺布衫穿。
祖見，乃問：百丈野狐話又作麼生？
師曰：來說是非者，便是是非人。祖大悅。
太守呂公來瞻大像，問曰：既是大像，因甚肩負兩楹？
師曰：船上無散工。
至閣下睹觀音像，又問：彌勒化境，觀音何來？
師曰：家富小兒嬌。守乃禮敬。
師久依五祖，未有所入。一日造室，祖問：不與萬法為侶者是甚麼人？
曰：法閃即不然。
祖以手指曰：住！住！法閃即不然作麼生？師於是啟悟。
師至東林宣密度禪師席下，見其得平實之旨。一日，拈花繞度禪床一帀，背手插香罏中，曰：和尚且道意作麼生？度屢下語，皆不契。
踰兩月，乃令師試說之，師曰：某只將花插香罏中，和尚自疑，有甚麼事來？
市油餈為業，常隨眾參問瑯琊，琊以臨濟無位真人話示之。一日，聞丐者唱蓮花落云：不因柳毅傳書信，何緣得到洞庭湖？忽大悟，以油餈投地。
夫曰：你顛耶？
婆掌曰：非汝境界。
往見瑯琊，琊望之，知其造詣，問：那個是無位真人？
婆應聲曰：有一無位真人，六臂三頭努力瞋，一擘華山分兩路，萬年流水不知春。
圓悟蔣山開堂，方至法座前，婆於眾中躍出，以身一拶，便歸眾。悟曰：見怪不怪，其怪自壞。
悟次日至其家，婆不出，厲聲曰：這般黃口小兒，也道出來開堂說法。
悟曰：婆子少賣弄，我識得你了也。婆遂大笑，出相見。
凡有僧至，則曰：兒！兒！僧擬議，即掩門。
佛燈珣禪師往勘之，婆見，如前問，珣曰：爺在甚處？
婆轉身拜露柱，珣即踏倒曰：將謂有多少奇特。便出。
婆蹶起曰：兒！兒！來。惜你則個。珣竟不顧。
頌馬祖不安因緣曰：日面月面，虛空閃電。雖然截斷天下人舌頭，分明祗道得一半。
師在報慈，聞鳩子鳴，乃問僧：是甚麼聲？
云：鵓鳩聲。
師曰：欲得不招無間業，莫謗如來正法輪。
師謁宏智，智舉當明中有暗，不以暗相遇；當暗中有明，不以明相睹問之，語不契。初夜定回往圣僧前燒香，而宏智適至，師見之，頓明前話。
次日，入室，智舉堪嗟去日顏如玉，卻嘆回時鬢似霜詰之，師曰：其入離，其出微。自爾問答無滯，智許為室中真子。
僧問：如何是正法眼？
師曰：烏豆。
問：如何是君？
師曰：磨礱三尺劍，待斬不平人。
曰：如何是臣？
師曰：白云閑不徹，流水太忙生。
曰：如何是君臣道合？
師曰：云行雨施，月皎星輝。
問：如何是正中偏？
師曰：菱華未照前。
曰：如何是偏中正？
師曰：團圞無少剩。
曰：如何是正中來？
師曰：徧界絕纖埃。
曰：如何是兼中至？
師曰：嚙鏃功前戲。
曰：如何是兼中到？
師曰：十道不通耗。
問：如何是轉功就位？
師曰：撒手無依全體現，扁舟漁父宿蘆華。
曰：如何是轉位就功？
師曰：半夜嶺頭風月靜，一聲高樹老猿啼。
曰：如何是功位齊彰？
師曰：出門不踏來時路，滿目飛塵絕點埃。
曰：如何是功位俱隱？
師曰：泥牛飲盡澄潭月，石馬加鞭不轉頭。
師自到天衣，早夜精勤，脅不至席。一日，偶失笑喧眾，天衣擯之。中夜宿田里，睹星月粲然，有省。曉歸趨方丈，天衣見，乃問：洞山五位君臣如何話會？
師曰：我這一位也無。
天衣令參堂，謂侍僧曰：這漢卻有個見處，奈不識宗旨何！
入室次，天衣預令行者五人分序而立，師至，俱召：實上座！師於是密契奧旨，述偈曰：
一位才彰五位分，君臣叶處紫云屯。
夜明簾卷無私照，金殿重重顯至尊。
天衣稱善。
公由翰苑守豫章，過圓通，謁旻禪師。茶罷，曰：某行將老矣，墮在金紫行中，去此事稍遠。
通呼：內翰！公應諾。
通曰：何遠之有？
公躍然曰：乞師再垂指示。
通曰：此去洪都有四程。公佇思。
通曰：見即便見，擬思即差。公豁然有省。
士與圓通擁罏次，公問：諸家因緣，不勞拈出，直截一句，請師指示。
通厲聲指曰：看火！
公急撥衣，忽大悟，謝曰：灼然佛法無多子。
通喝曰：放下著！公應諾諾。
士問圓通曰：是法非思量分別之所能解，如何湊泊？
通曰：全身入火聚。
公曰：畢竟如何會？
通曰：驀直去。公沈吟。
通曰：可更吃茶麼？
公曰：不必。
通曰：何不恁麼會？
公契旨曰：元來太近。
通曰：十萬八千。
公占偈曰：不可思議，是大火聚。便恁麼去，不離當處。
通曰：咦！猶有這個在。
公曰：乞師再垂指示。
通曰：便恁麼去，鐺是鐵鑄。公頓首謝之。
師初謁寂室光，灑然有省。次謁大圓於萬壽，圓問曰：甚處來？
師曰：天臺來。
曰：見智者大師麼？
師曰：即今亦不少。
曰：因甚在汝腳跟下？
師曰：當面蹉過。
圓曰：上人不耘而秀，不扶而直。
一日，辭去，圓送之門，拊師背曰：寶所在近，此城非實。師頷之。
往預章，謁典牛，道由云居，風雪塞路，坐閱四十二日。午時，版聲鏗然，豁爾大悟，乃造門，典牛獨指師曰：甚處見神見鬼來？
師曰：云居聞板聲來。
牛曰：是甚麼？
師曰：打破虛空，全無柄靶。
牛曰：向上事未在。
師曰：東家暗坐，西家廝罵。
牛曰：嶄然超出佛祖，他日起家，一麟足矣！
師初謁長蘆信禪師，得其大略。有傳圓悟語至者，師讀之，嘆曰：想酢生液，雖未澆腸沃胃，要且使人慶快，第恨未聆謦欬耳！遂由寶峰依湛堂，客黃龍，扣死心禪師，次謁圓悟。
一日，入堂，悟問曰：見見之時，見非是見；見猶離見，見不能及。舉拳曰：還見麼？
師曰：見。
悟曰：頭上安頭。師聞，脫然契證。
悟叱曰：見個甚麼？
師曰：竹密不妨流水過。悟肯之。
尋俾掌藏教，有問悟曰：隆藏主柔易若此，何能為哉？
悟曰：瞌睡虎耳。
上堂曰：行時絕行跡，說時無說蹤。行說若到，則垛生招箭；行說未明，則神鋒劃斷。就使說無滲漏，行不迷方，猶滯漏在。若是大鵬金翅，奮迅百千由旬，十影神駒，馳驟四方八極，不取次啗啄，不隨處埋身，且總不依倚，還有履踐分也無？剎剎塵塵是要津。
上堂：威音王已前，這一隊漢錯七錯八；威音王已後，這一隊漢落二落三；而今這一隊漢坐立儼然。且道是錯七錯八？落二落三？還定當得出麼？舉拂子曰：吽！吽！
師因僧讀死心小參語云：既迷，須得個悟；既悟，須識悟中迷，迷中悟。迷悟雙忘，卻從無迷悟處建立一切法。師聞而疑，即趨佛殿，以手拓開門扉，豁然大徹。
繼而執事，機辯逸發，圓悟目為聱頭玄侍者。悟自題肖像付之，有曰：生平只說聱頭禪，撞著聱頭如鐵壁。
內翰曾開居士，久參諸方。紹興辛未，值師領光孝，開來謁，問曰：如何是善知識？
師曰：燈籠露柱，貓兒狗子。
開曰：為甚麼贊即歡喜，毀即煩惱？
師曰：侍郎曾見善知識否？
開曰：某三十年參問，何言不見？
師曰：向煩惱處見，向歡喜處見。
開擬議，師震聲便喝。開擬對，師曰：開口底不是公。
開罔然，師召曰：侍郎向甚麼處去也？
開猛省點頭，說偈曰：
咄哉瞎驢！叢林妖孽，
震地一聲，天機漏泄。
有人更問意如何，拈起拂子劈口截。
師曰：也祗得一橛。
知府葛剡志慕禪宗，久無證入。一日，舉：不是心，不是佛，不是物。豁然有省，說偈云：
非心非佛亦非物，五鳳樓前山突兀，
艷陽影倒翻身，野狐跳入金毛窟。
謁師求證，師云：居士見處，祗可入佛，未得入魔在。葛禮拜。
師曰：云何不道金毛跳入野狐窟？葛乃頓領。
師謁佛監，監問：佛果有不曾亂為人說底句，曾與你說麼？
師曰：合取狗口。
監震聲曰：不是這個道理！
師曰：無人奪你茶鹽袋，叫作甚麼？
監曰：佛果若不為你說，我為你說。
師曰：和尚疑時，退院別參去。監呵呵大笑。
上堂：天上無彌勒，地下無彌勒，且道彌勒在甚麼處？良久，曰：夜行莫踏白，不是水便是石。
師參圓悟，值入室，才踵門，悟曰：看腳下。師打露柱一下。
悟曰：何不著實道取一句？
師曰：師若搖頭，弟子擺尾。
悟曰：你試擺尾看。師翻筋斗而出，悟大笑。
上堂：好是仲春漸暖，那堪寒食清明？萬疊云山聳翠，一天風月良鄰，在處華紅柳綠，湖天浪穩風平。山禽枝上語諄諄，再三瑣瑣碎碎，囑咐叮叮嚀嚀。且道叮嚀囑咐甚麼？卓柱杖曰：記取明年今日，依舊寒食清明。
僧問：十二時中教學人如何用心？
師曰：蘸雪吃冬瓜。
問：浩浩塵中如何辨主？
師曰：木杓頭邊鐮切菜。
曰：莫便是和尚為人處也無？
師曰：研槌撩隼飥。
上堂：欲識佛去處，祗這語聲是。咄！傅大士不識好惡，以昭昭靈靈教壞人家男女，被志公和尚一喝曰：大士莫作是說，別更道看。大士復說曰：空手把鋤頭，步行騎水牛，人從橋上過，橋流水不流。志公呵呵大笑曰：前頭猶似可，末後更愁人。
上堂：尋牛須訪跡，學道貴無心。跡在牛還在，無心道易尋。豎起拂子曰：這個是跡，牛在甚麼處？直饒見得頭角分明，鼻孔也在法石手。
初見圓悟，於即心即佛語下發明。久之，悟命分座。一日，為眾入室，師忽問曰：生死到來，如何回避？僧無對，師擲下拂子，奄然而逝，眾皆眙愕。
悟聞至，召曰：祖首座！師張目視之。
悟曰：抖擻精神透關去。師點頭，竟爾趨寂。
上堂：同云欲雪未雪，愛日似暉不暉。寒雀啾啾鬧籬落，朔風冽冽舞簾帷。要會韶陽親切句，今朝覿面為提撕。卓柱杖，下座。
公參圓悟，悟喜其見地超邁。一日，至書記寮，指悟頂相曰：這老漢腳跟猶未點地在。
悟面曰：甕何曾走卻鱉？
公曰：且喜老漢腳跟點地。
悟曰：莫謗他好。公休去。
師初住岳麓，開堂日，僧問：德山棒、臨濟喝，今日請師為拈掇。
師曰：蘇嚕蘇嚕。
曰：蘇嚕蘇嚕，還有西來意也無？
師曰：蘇嚕蘇嚕。由是叢林呼為才蘇嚕。
師參佛監，隨眾咨請，邈無所入，乃封其衾曰：此生若不徹，誓不展此！於是晝坐宵立，如喪考妣。
逾七七日，忽佛監上堂曰：森羅及萬象，一法之所印。
師聞頓悟，往見監，監曰：可惜一顆明珠被這風顛漢拾得。乃詰之曰：靈云道：自從一見桃花後，直至如今更不疑。如何是他不疑處？
師曰：莫道靈云不疑，知今覓個疑處了不可得。
監曰：玄沙道：諦當！甚諦當！敢保老兄未徹在。那是他未徹處？
師曰：深知和尚老婆心切。監然之。
師拜起，呈偈曰：
終日看天不舉頭，桃花爛熳始擡眸。
饒君更有遮天網，透得牢關即便休。
監囑令護持。是夕，厲聲謂眾曰：這回珣上座穩睡去也！
圓悟聞得，疑其未然，乃曰：我須勘過始得。遂令人召至。
因與游山，偶到一水潭，悟推師入水，遽問曰：牛頭未見四祖時如何？
師曰：潭深魚聚。
悟曰：見後如何？
師曰：樹高招風。
悟曰：見與未見時如何？
師曰：伸腳在縮腳。悟大稱之。
待制潘良貴依師，久不契，謂師曰：某祗欲死去，如何？
師曰：好個封皮，且留著使用，而今不了不當便去，忽被他換卻封皮，卒無整理處。
公又以南泉斬貓話問曰：某看此甚久，終未透徹，望和尚慈悲。
師曰：你祗管理會別人家貓兒，不知走卻自家狗子。公於言下如醉醒。
師復曰：不易！公進此一步，更須知有向上事始得。如今士大夫說禪說道，祗依著義理便快活，大率似將錢買油餈吃了便不饑，其余便道是瞞他，亦可笑也。公唯唯。
師嘗謂眾曰：兄弟如有省悟處，不拘時節，請來露個消息。
雪夜，有僧扣方丈門，師起秉燭，震威喝曰：雪深夜半，求決疑情，因甚麼威儀不具！僧顧視衣裓，師逐出院。
師醉心楞嚴，逾五秋，南游，謁諸尊宿。始登龍門，即以平時所得白佛眼，眼曰：汝解心已極，但欠著力開眼耳。俾職堂司。
一日，侍立次，問云：絕對待時如何？
眼曰：如汝僧堂中白椎相似。師罔措。
眼晚至堂司，師理前話，眼曰：閑言語！師遂大悟。
師習臺教，悟一心三觀之旨。未能泯跡。徧參名宿，至龍門，觀水磨旋轉，發明心要，乃述偈曰：
轉大法輪，目前包山水，會意則居，或數日不食，或連宵不臥，發長不翦，衣敝不易，故禪會呼為忠道者。
宣和間，湘潭大旱，禱而不應，師躍入龍淵，呼曰：業畜！當雨一尺。雨隨至。居南岳，恒跨虎出游，儒釋望塵而拜。
師徧參諸方，晚造龍門。一日，燕坐瞌睡間，群蛙忽鳴，悞聽為凈發版響，亟趨往。有曉之者曰：蛙鳴非版也。師恍然，詣方丈剖露，佛眼曰：豈不見羅睺羅？
師遽止曰：和尚不必舉，待去自看。
未幾有省，乃占偈曰：
夢中聞版響，覺後蝦蟆啼。
蝦蟆與版響，山岳一時齊。
由是益加參究，洞臻玄奧。佛眼命分座，師固辭曰：此非細事也。如金針刺眼，毫發若差，眼則破矣！愿生生居學地而自煆煉。眼因以偈美之。
師年十四禮白馬安慧為師，聞南堂道望，遂往依焉。南堂舉香嚴枯木龍吟話往返酬詰，師於言下大悟。一日，南堂問曰：莫守寒巖異草青，坐卻白云宗不妙，汝作麼生？
師曰：直須揮劍，若不揮劍，漁父棲巢。
南堂矍然曰：這小廝兒！師珍重便行。
示眾曰：宗之與教權道，佛之與祖強名。受教傳心，俱為虛妄；求真覓實，轉更參差。若取自己自心為究竟，必有他物他人作對治。
時有僧問：如何則是？
曰：是則有非。
云：如何得入？
曰：汝何劫在外頭？
問：如何是佛？
曰：汝喚那個作眾生？
云：與麼則無佛無眾生也。
曰：者眾生。
問：如何是平常心？
曰：蜂蠆狼貪。
云：與麼則全眾生心也。
曰：你道那個是平常心？
云：不會。
曰：汝他後會去在。
問：四大何緣有形？
曰：你道虛空何緣無像？
云：到者卻不會。
曰：我也不會。又曰：汝道汝不會與我不會，是一是二？
云：乞和尚慈悲。
曰：我早晚曾罵辱汝？
問：如何是大道？
曰：我無小徑。
云：如何是小徑？
曰：我不知有大道。
問：和尚見處如何？
曰：非汝境界。
云：學人見處如何？
曰：取我處分又爭得？
云：乞師指授。
曰：我長劫來不曾蒙蔽汝。
居士字觀復，留昭覺日，聞開靜板聲，有省，問南堂曰：某有個見處，才被人問，卻開口不得，未審過在甚處？
南堂曰：過在有個見處。南堂卻問：朝旆幾時到任？
公曰：去年八月四日。
南堂曰：自按察幾時離衙？
公曰：前月二十。
南堂曰：為甚麼開口不得？公乃契悟。
因僧問：寂寂無依時如何？
曰：寂寂底呢？因有頌曰：
南臺靜坐一爐香，終日凝然萬慮忘。
不是息心除忘想，都緣無事可思量。
上堂，喝一喝，曰：獅子哮吼。又喝一喝，曰：象王嚬呻。又喝一喝，曰：狂狗趁塊。又喝一喝，曰：鰕跳不出斗。乃曰：此四喝，有一喝堪與祖佛為師，明眼衲僧試請揀看。若揀不出，大似日中迷路。
上堂：維摩一默，普賢廣說，歷代圣人，互呈丑拙。君不見落華三月子規啼，一聲聲是一點血。
上堂：風蕭蕭，葉飄飄，云片片，水茫茫，江千獨立向誰說？天外飛鴻三兩行。
僧問：如何是截斷眾流句？
師曰：佛祖開口無分。
曰：如何是函蓋乾坤句？
師曰：匝地普天。
曰：如何是隨波逐浪句？
師曰：有時入荒草，有時上孤峰。