疏：十地品第二十六四經。：初、來意者，為答普光十地問故。夫功不虛設，終必有歸。前明解導行願，賢位因終；今明智冥真如，聖位果立，故有此會來也。前是教道，此是證道。教為證因，證即證前三心之教。故無性攝論云此聞熏習雖是有漏，而是出世心種子性，即斯義也。然會來即是品來，一會之中唯一品故。故釋名、宗趣亦品、會無差。晉經此會有十一品，則名等皆別。
鈔：十地品第二十六：疏初、來意等者，文分為五：一、總明答問，可知。二、夫功不下，立理明次，前因後果，義次第故。解即十住，行即十行，願即十向，故為賢終；親證十如，故名聖位。先賢後聖，亦次第故。三、前是教道者，辨定法門，即九種教證中地前、地上相對。言證前三心者，謂直、深、大悲三菩提心。三賢別增，此中齊證。四、故無性下，引論證成。前為此因，即第三論，具云：此聞熏習種子下、中、上品，應知亦是法身種子，與阿賴耶相違，非阿賴耶所攝，是出世間最淨法界等流性故。雖是世間，而是出世心種子性。又出世心雖未生時，已能對治諸煩惱纏，已能對治諸險惡趣，已作一切有漏惡業根壞對治，又能隨順奉事一切諸佛、菩薩。雖是世間，應知初修業菩薩所得，亦法身攝。釋論中云：雖是世間者，以有漏故；而是出世心種子性者，是無漏心資糧性故。在文可知。五、然會來下，辨其通、別。一會一品，來意即通；晉經闕十定品，重會普光，故十地他化中說。十一品，則會、品意趣別也。
疏：次、釋名者，會名有三：一、約人，名金剛藏會。
鈔：疏釋名三：初、約人，可知。
疏：二、約處，名他化自在天會，謂他化作樂具，自得受用。
表所入地證如無心，不礙後得，而起用故；
事、理存、泯，非即、離故；
因他受用，而有所作，非自事故；
自、他相作，皆自在故；
將證離欲之實際故。
不處化樂者，表凡、聖隔絕故。
鈔：疏二、約處，名他化等者，分三：初、釋天名；二、表所入下，顯表法；三、不處化樂下，通妨。二中二：先釋他化自在，後釋第六天義。前中三：一、約二智，二、約事、理，三、約自、他。今初，證如無心，若自不化，後得起用，如他為化。
疏事、理存、泯，非即、離故者，二、約事、理釋。然事、理相望，互為自、他，泯如不自化，存如他為化。言非即、離者，自、他既別，如事、理非即；他化自受，如二非離。然其通有四句：一、存理泯事，猶根本證如；二、存事泯理，如後得觀法；三、俱存，如齊照；四、俱泯，如兩亡。既事、理互為自、他，則亦應言：他人無心，我為彼化。而自望他是他之化，故但云他化。又應唯就證如之上，亦有自、他：一、於境無心，唯能證智，如他無心，我為他化，即存自泯他；二、絕能證智，唯有如故，如自無心，他為我化，即存他泯自；三、不壞能、所，俱無執故，故云都無所得，即俱存義；四、取都無所得，即俱泯義。
疏因他受用，而有所作，非自事故者，三、約自、他釋。然曲有二義：一、自、他隱顯義，二、自、他相作義。前中語則是一，義乃有二：一、約見他受用身、土，名而有所作，非自受用之自事故；二者、大悲為首，一向利他，非由自己而有其事。二、自、他下，明自、他相作義，如第八地十身相作。經云：此菩薩能隨眾生心之所樂，能以自身作國土身、眾生身、業報身、聲聞身、緣覺身、菩薩身、如來身、法身、智身、虛空身。此即自作他也。又隨眾生心之所樂，能以眾生身作自身。即他作自也。若令眾生身作國土身、菩提身等，亦有以他作他。今但取自、他相作之義。然自作他，如自身無作；他作自，如令他化作樂具。又自作他，如為他化作樂具；他作自，如他為己化作樂具。故云自、他相作，皆自在故。
疏將證離欲下，二、通釋第六天義，以是欲界之頂，鄰梵天故。色界梵天即是離欲，如於佛位。今明十地如在第六，希欲將升，鄰極證故。
疏：三、約法，名十地會，即同品名。所以得此名者，本業云：地名為持，持百萬阿僧祇功德；亦名生，成一切因果。故名為地。本論云生成佛智住持故，即斯義也。唯識第九云與所修行為勝依持，令得生故者，但語其因，闕生果義。
有別行譯本，名十住經。住是地中一義。故仁王兼明，云入理般若名為住住生功德稱為地，而下經又名集一切智智法門，亦兼因、果。復有別譯，名漸備一切智德經，以後後過前前，故名為漸備漸備即是集義。若名十地，就義約喻以受其名；若云十住，唯就法稱。
十是一周圓數，十十無盡，皆帶數釋。後之二釋，皆是依主，一切智智之法門故，漸備一切智之德故。十之別名見於本分。
鈔：疏三、約法下，就法釋名，分二：一、得名；二、十是一周下，釋名。前中二：先解本名，後釋別目。今初，本業有三義：一、持，二、生，三、成。本論開為四義，住、持為二故。一、生者，出生，謂出因生果。二、成者，成就，亦通因、果。又以因望果，始起名生，終滿名成。又為因名生，為緣名住，故第三名住。住亦住處，故龍樹十住毗婆沙云：十皆住處，名之為地。又因滿分相應不退，名之為住住即不動義。故初地云：以不動相應故。四、持者，通望因、果，如彼初地能持自地一切功德，復持二地乃至佛果所有功德。若無初地，餘不成故。若合住、持，但是三義，則同本業為功德依，地能持故。能持為持，所持為住；住亦依義。然若望離佛智外無可修行，由行佛智而成十地，則佛智為能持。如下經說十山十德，皆依於海；海喻佛智。若望不修十地，不得成佛，則佛智、功德，皆是所持，十地能持。今約此義。下會唯識義。唯識云與所修行為勝依持，故闕生果義。本論云生成佛智，佛智已含因、果，論及經中皆名此地智為佛智故。況住持中不唯佛智，無盡功德皆依持故。
疏有別行下，二、釋異名。名十住經即藏中大十住經，以古譯十地為十住故；十住毗婆沙亦是十地。言仁王兼明者，有住、地二字。言入理般若者，入者，證也；揀於地前未證真理，所有般若不得名住。是則住字亦有二義：一者、以無住住，二者、安住不動。
疏：三、宗趣者，先總，後別。總有二義：一、以地智斷證寄位修行為宗，以顯圓融無礙行相為趣；二、前二皆宗，為成佛果為趣。
鈔：疏三、宗趣下，疏文有三：初、正明宗趣，二、別示體性，三、問答料揀。
疏總有二義者，前義以行布為宗，圓融為趣。然總含別義，謂證即初二初、正契合，二、即所證故，智即第三，斷即第四，修行即五、六，寄位即七、九，證及修行共為第八。其撮要宗不出上九，亦含在總中。
疏：後別者，別於上總，略有十義：一、約本，唯是果海，不可說性，以離能、所證故。雖通一部，此品正明。
二、約所證，是離垢真如。
三者、約智，謂根本、後得，亦通方便。
四、約所斷，謂離二障種、現。
五、約所修，初地修願行，二地戒行，三禪行，四道品行，五四諦行，六緣生行，七菩提分行，八淨土行，九說法行，十受位行。
六、約修成，有四行，謂初地信樂行，二戒行，三定行，四地已上皆慧行。於中四、五、六地是寄二乘慧，七地已去是菩薩慧。
七、約寄位行，十地各寄一度。
八者、約法，有三德，謂證德、阿含德及不住道，是十地之德故。
九、約寄乘法，謂初、二、三地寄世間人天乘，四、五、六、七寄出世三乘，八地已上出出世間，是一乘法，故以諸乘為此地法。
十者、撮要，謂六決定，宗辨此故。
於此十中，二、三、四、八、十通於圓融、行布，初一雙非，餘皆行布，多約寄法顯淺、深故。若以圓融融彼行布，則無不圓融。故以別從總，皆十地宗。若別中之別，則地地別宗。
別論其趣，不異總趣。
鈔：疏後別中下，疏文有三：一、正明十義，二、以義收束，三、結成宗趣。今初，一、約本，唯是果海者，此義即示說分齊中論經云我但說一分。論解云：是地所攝有二種：一、因分，二、果分。說者，謂解釋；一分者，是因分，以於果分為一分故。然因、果二言略有二意：一、唯就十地以明，以證智為果分，方便、寄法等並為因分。此復二義：一、以修、證相對，則方便造修為因分，息修契實為果分；二、以詮、表相對，則以寄法顯地為因分，真實證智為果分。二、約究竟佛果，對普賢因說，義通一部，謂此證智冥同果海，為果分；地相之因同普賢因，便為因分。然論唯前意。就究竟果說，乃是古德義取論意。疏存二義，故云雖通一部，此品正明。
疏二、約所證者，約已出障，故云離垢。
疏三、約智中亦通方便者，正唯二智，以後九方便即後得故，初地方便未是地故。如欲入二地，起於十心，是住初地後得智中進修十心，所謂：正直心、柔軟心、堪能、調伏、寂靜、純善、不雜、無顧戀、廣心、大心。此十若滿，即入二地。二地入三地等，皆準此知。初地加行若未圓滿，正屬地前四加行位故。今言亦通者，後九方便望於本地雖是後得，望起後地為方便故。初地加行在十地會明。非迴向位，故屬初地，則此會中亦有未入地行之方便也。
疏四、約所斷，謂離二障種、現：一者、分別，謂邪師、邪教及邪思惟生，入初地時，便能永斷；二者、俱生，生而便有，此於修道，地地斷之。此又二種：一者、現行，二者、種子。若俱生所知種、現，地地斷之；若煩惱現行，亦地地斷；俱生煩惱種子，直至金剛無間道斷。
疏五、約所修者，所修正約行時，故禪、道品等，起行各別。
疏六、所成者，唯成四故。
疏七、約寄位行者，下論名為別地行相，一地一度，顯位別故。此中寄位唯就大乘顯位差別，不同二乘寄淺近法等故。十地說行，略有四別：一、十地差別行，如第五門；二、約三學行，如第六門；三、約二利行，如第八門，三道品行故；四、約十度行，即如此門。然十度行曲復有三：初、別地門，如今文。二、約增勝門，則初地成檀，二地成二度，以戒加檀，前檀已得故，乃至十地加智，十度即圓。謂前已得，後不失故。三、約圓修門，地地之中皆修十度。初心菩薩尚自圓修，豈況登地唯施無戒等耶！明知具足。今顯地差，故言各一。
疏八者、約法，有三德者，若遠公云：宗趣者何？若就經本義，要唯有三：一、所說教道之行，二、所顯證道，三、所表地法。言所說者，一切地前因分之行隨相造修，可以言說，故曰所說。言所顯者，一切地中果分行德捨修契實，離相離言，但可寄彼因分修相顯標真德，故說斯德以為所顯。言所表者，向雖顯德，意不在事，為欲寄彼諸佛、菩薩離相淨證，表彰地法以為所表。良以地法，眾生自實，情倒謬解，處而不覺。今欲即情拂妄顯實，令人趣入。即妄辨真，在理難彰，故寄淨證以表法也。若就論說，宗要有四：一是所釋經本言教，二是所成教道之行，三是所顯離言證道，四是所表地之法體。今疏就約經中，加不住道，成真德故；略無地法，地法即是所證十如及與果海之所攝故。既不別釋，經、論不同，故不存於論之四釋。
疏九、約寄乘者，謂初地明施，復顯人王，即是人乘；二地十善生天，是欲天乘；三地八定，是色、無色天乘。故以初三為人、天乘。四地初斷俱生身見，觀於道品，同須陀洹；五地四諦理終，寄阿羅漢；六地觀緣，寄於緣覺；七地一切菩提分法，方便涉有，故寄三乘之中大乘菩薩；八地已上，既是一乘，故不云寄。疏十、撮要者，本分當明。
疏於此十中下，第二、以義收束，不出圓融、行布。如二中所證十如，若約十如各異，即行布門；若約一如無二如，十如之德各互相收，即圓融門。三中，約十親證淺、深之異，即行布門；若約證如之智，如既圓融，智無異相，一證，一切證，即圓融義。四中，若約所斷十障，即行布門；皆是所知，一斷，一切斷，即圓融門。八中，三德隨地不同，即行布門；以教同證，並皆無住，即是圓融。十中六決定不出證、智等，例前，可知，故通二相。初一雙非者，以離言故；若說圓融，未免於言。言地地別宗者，如初地以施為宗，二地以戒為宗，餘非不修，不成宗故。
疏別論其趣，不異總趣者，第三、結成宗趣也。上十別宗，初明相異，分二不同；後圓融融之，十皆具二。一一行布為宗，則圓融為趣；若具二為宗，則一一皆成佛為趣。
疏：論其體性，多不出前；為成十故，小有加減。一、即離言體。
二、所證體，梁攝論云：出離真如為地體故。
三、能證體，無性論云：法無我智分地位故。此論亦名為智地故。其所斷約離，故非地體。若取離惑所顯，又即真如。
四、合能、所證以為地體，獨不立故，梁攝論云：如如及如如智獨存故。
五、收五、六、七及其第九為隨相體，此等皆為成地法故。
六、取光明三昧，即證入體，正相應故，論云三昧是法體故。
七、就德體，即教、證、不住三道為體。
八、隨要體，謂六決定。
九、總攝體，成唯識云：總攝一切有為、無為功德為自性故。
十、唯因體，取其別相，異果海故。
收此十體，不出三體：一、總含體；二、剋實體，謂智與證；三、離言體。配屬，可知。上二即因，下一為果。因、果非即、離，言、慮雙絕以為地體。
鈔：疏論其體性下，第二、示體性也。於中亦二：先別示十體，後以總收別。今初。然解上十宗，體可例知，但有開合、取捨之異耳。
疏六、取光明三昧，即證入體者，上說如、智合明，但雙舉能、所證法。今以人就法，正明三昧，剛藏以如如智合如如理，云正相應故。
疏收此十體下，第二、以總收別。言配屬，可知者，十中初一即離言體；二、三、四、六，皆剋實體；五、七、八、九、十，皆總含體。
疏：問：何為地前顯圓融德，地上行布彰淺劣耶？
答：顯一乘故。
云何顯耶？
三乘之位，地前行布，地上圓融；今一乘位，地前、地上俱有行布、圓融。
若俱雙辨，則前後不異；若地前行布，地上圓融，則全同三乘，前淺後深。又似行布、圓融各別教行，不知法性教行非即非離，
故於地前但顯圓融已過三乘，地上多明行布以顯超勝。勝相云何？謂賢位始終，已圓融自在；登地已去，則甚深甚深，言所不至。若不寄位，何以顯深？不包三乘，何以顯廣？
故虛空鳥迹，迹迹合空；大海十德，德德皆海；地地之中，具攝一切諸地功德；文文之內，皆云若以殊勝願力復過於此，不可數知。
故剛藏俟五請而方說，世親以六相而圓融，意在斯矣。
又此一會，文唯一品，闕於方便及勝進者，正表斯義。所以闕方便者，有二義故：一、表證法無二，離方便故；二、總攝三賢，皆為入地之方便故。闕進趣者，亦有二義：一、十地如佛，更無趣故；二、以十定等品即此勝進故。若爾，何以別會說耶？含二義故：一、開此勝進，成等覺故；二、勝進趣佛，行深遠故。若別立方便、勝進，即不得包攝前後，顯地圓融。十地甚深，良在於此。地前乃我地之前，安得云深？異於地上。此解尤妙，學者應思。
鈔：疏問：何為地前下，第三、問答料揀。先問深淺；後答，明欲唯顯一乘，有標、徵、釋。釋中有六：一、示三、一之相；二、若俱下，反舉非理；三、故於地前下，順答其難；四、故虛空下，引證；五、故剛藏下，結深；六、以文成立。四中引四文證：一、鳥迹，即示說分齊中；二、大海，是地影像中；三、即第一經云菩薩住於一地，具攝一切諸地功德；四、文文之內，即說分中辨，並如下說。五、結深，如下明。疏又此一會下，六、以文成立。於中二：先標，由無方便及進趣，故知攝前後，故為甚深；後所以下，釋。於中四：初、正明；二、若爾下，解妨；三、若別立下，反舉立過；四、十地甚深下，結酬。
疏：第四、釋文。一品分二：初長行散說，後偈頌總攝。偈中雖有第十地偈，以後有總攝之偈，前隔結通等文，故從文便科之，中間諸頌攝在當地。初長行中二：先正說十地；後爾時復以下，菩薩證成。前中亦二：先顯此界所說；後如此世界下，結通十方齊說。
鈔：疏第四、釋文下，然下用論，小異於古。謂論先具牒經文，後以論釋；遠公先委釋經，後復釋論。後人多取遠公釋論之文，不觀前文釋經之處，故多闕略。今皆對會二處釋文，為一異也。
二、昔人或釋經竟，後牒論釋；或復牒論，而後釋論。今則經中易者，則直用論為疏釋之，或令義顯，加一兩字。若經文難，則先釋經，後引論釋。若論難者，先牒論文，後方疏釋；或先取論意以解經文，後引論證。為二異也。
三、晉經、論經及今唐本，三經不同；賢首釋晉，遠公釋論，後人但取以釋今經。若不善會，時有差失。今同則不明，異則通會，為三異也。
四、古德隨難釋論，而不具用，意令經、論相對而講。故無論本，釋經不盡。後人則多牒論，又不委釋論語，既難對於論本，講之尤難。今則難、易皆牒，難者則釋。設有不引，彼論易了故。有論、無論，講皆無滯。為四異也。
已知文意，次正釋文，疏文分二：先總科判，後隨文釋。前中若準遠公，就經分判，有其二義：一、寄人顯德，二、就法分別。初中復二：一、約化主，二、約助化。此二各具體、相、用三。化主三者，佛成正覺，顯證法體；次七日思惟，以彰德相下論云：思惟因緣，顯不共法故；後金剛藏入三昧下，彰其德用。二、就金剛藏助化三者，初入三昧，顯證法體；諸佛同加，顯德勝相，故下諸佛相與讚歎乃能入是大乘三昧；起分已下，是其德用。釋曰：此上各三，深有所以；以非釋法，故略不明。今疏科文，即是就法分別耳。疏文分二：先傍論依經科；後為四十八下，依論約義科。前中又二：先正科判，後明次第。前中復二：先、前後襵疊科。從後襵之，則有三重。若從前數，應為四段：一、此界說地，二、結通十方，三、菩薩證成，四、偈頌總攝。
疏：前中或總為一十地法門。
鈔：疏前中或總為一下，二、增數展轉科。欲明此十，須知論中初地八分，謂：一、序分，二、三昧分，三、加分，四、起分，五、本分，六、請分，七、說分，八、校量勝分。下文開、合，多涉此八。
疏：或為二分，謂：初正說；後動地等，顯實證成。
疏：或為三分，謂：序、正、流通。然教、證不同，三分亦異。就教三者，初、至起分是其由致，以發起正說故；二、本分已去是其正宗，正說地故；三、地利益分以為流通，益末代故。二、就證三者，序分為序；三昧分為正宗，因入此定，顯實證故，故論云三昧是法體故也；加分已去，皆是流通，由說自所得，令信行菩薩證入地故。
鈔：疏言加分已去，皆是流通者，以己之德流彼信地，說為流通。若約顯法益及末代，則屬教攝。信行菩薩，次下當明。
疏：或為四分，於正說中初法說顯地，影像分喻顯地故。教、證準前。
鈔：疏或為四分者，具列，應云：一、序分，二、法說顯地分，三、約喻顯地分，四、流通分。言教、證準前者，若約教道，即正宗開二，已如上列；若約證道，即流通開出。應云：一、序分，二、正宗分，三、法說流通分，四、喻說流通分。然下釋文但就教道，故疏但云於正說中。
疏：或為五分，序為遠序，三昧已下是近序故。
鈔：疏或為五分者，亦準約教道，就序分二：一、序分為遠序；二、三昧、加、起，此三為近序。後三同前四中。
疏：或為六分，隨行德分：初、至起分，起化之由，為生物信；二、本分中略說讚勝，起眾樂欲；三、請分中彰地超言，令生正解；四、說分中廣明修相，令物起行；五、影像分寄喻顯德；六、利益分明德成證實，感化斯現。
鈔：疏或為六分者，即於前五分合初二序為一由致，開法說顯地以為三分。若立名者，一、起化由致分，二、略說讚勝分，三、彰地超言分，四、廣明修相分，五、寄喻顯德分，六、德成證實分。然其義意，下文廣明。今當略釋。故於疏中皆有一句，如初分云為生物信者，佛法大海，信為能入。初分顯六成就，明信，可知。三昧分信其親證，起分信其將說。第二分云起眾樂欲者，示體舉名，讚是三世諸佛同說，故生樂欲。第三令生正解者，剛藏令知心地無我，令聞空中風、畫之相，示其深玄，不許隨識，令隨智解；諸佛加請，令開勝藏廣智妙行入、住展轉修習之相。復示分齊，義、說二大同、不同相，超言絕慮，故生正解。第四分令起行，可知。第五分言顯德者，說於四喻，顯教、證德：寶珠、大海顯證深玄，十山、四河彰教深廣，故名顯德。第六分言德成證實，感化斯現者，此段意籠，下文結說，證成地利益故。菩薩證成，即是證實；現瑞證成，即感化斯現。餘如下說。
疏：或為七分，從初至請分為六，說分徧通於十地故。
問：論云初地所攝八分，第七說分，八校量勝分，明知說分唯說初地，如何得通？
答：若不許通，何為初地獨受說名？
故知標於總稱，即受初地別名。
若以論云初地所攝便定局者，則前六分亦不應通。
是知八中前七皆通，後一方局。
又下說分雖言自此已後正說初地，既有初地說分，則有二地乃至十地說分。
鈔：疏或分為七者，於中二：先正科。合論八中後二為說，通十地故。疏後問：論云下，解妨難。先難，後答。於中五：一、反詰以成。謂：十地皆說，何以初地偏受說名？二、故知下，正示通義。五塵皆色，色獨受名；初地在初，論偏名說。三、若以論云下，引例反成。論主既云初地所攝有其八分，前六既通，七何不通？若前六不通，應獨為初地入定，不應通舉十地名體。三家五請，應唯請初，前六既通，七通何爽？四、是知八中下，結示正義。後一即校量勝分。五、又下說下，重遮外難。恐有難云：下文論云已說請分，自此已下正說初地，明知說局。從既有初地說分下，是疏通難。以論例釋，初地有說，地地有說。復應更有難云：若許說通，則此一品唯有九分，無四十八。亦應答云：隨地別科，有四十八；十地通說，為九無失。
疏：或為八分，開地利益，異正說故。
鈔：疏或為八分者，謂說分分二，云：七、說分，八、地利益分。
疏：或為九分，影像望前，法、喻別故。
鈔：疏或為九分者，即於前八說分中開。應云：七、法說分，八、喻說分，九、利益分。
疏：或為十分，即是十地；或於前九加後偈頌。
鈔：疏或為十分，初為十地，即是論意，因便故來；下是疏意：既加偈攝，則現瑞證成；結通十方，皆屬地利益攝。
疏：此十次第有其三義：一、就化相，通為起、說；二、就化意，通為顯證；三、隨宗要，教、證雙辨。
初之一義隨文釋中，論自具之。今當略辨：一、起、說由致，故有序分；二、顯證能說，有三昧分；三、示說不虛，故有加分；四、定無言說，故有起分；五、起先略陳，故有本分；六、聞名渴仰，故有請分；七、正為廣陳，故有說分上七依論次第；八、別說難曉，以喻總明，有影像分；九、為說既竟，顯勝勸修，有利益分；十、散說難知，有偈頌分。
二、顯證者，初分為顯證由致，餘九正顯證相。於中，前三就相顯證：一、寄入顯證；二、因加顯證，由得加故，顯證不虛；三、寄出顯證，不起無言，不能顯寂故。次四就說顯證，謂本分略說顯證，請分拂相顯寂，說及影像寄修相以表德，但法、喻不同。次一分就益顯證。後一重述證德。
三、雙辨者，初一為由，後九正顯教、證之相。於中三昧顯證，後八顯教，從加已去即有說故。八中次第同初門說。
鈔：疏此十次第有下，第二、生起次第，先標三章：說即教道，證即證道，三即合二。疏後初之一義下，隨章別釋。初教可知。疏二、顯證中，言請分拂相顯寂者，剛藏三昧顯證深寂，令亡情相，知心無我，悟於地智，本寂默故。疏寄修相以表德者，此言有二：一、通，二、別。別，則七為修相，八為表德；通，則可知。疏三、雙辨，亦可知。
疏：或為四十八分，謂初地、十地各攝八分，二地二分，三、四與九各攝四分，五、六各三，七地五分，八地七分，故四十八。
鈔：疏或為四十八下，第二、依論約義科。於中二：先正科，後問答。今初，先且依論具列，對疏，可知。論曰：十地法門，初地所攝八分：一、序分，二、三昧分，三、加分，四、起分，五、本分，六、請分，七、說分，八、校量勝分。二地即第四論，論云：如是說證正位，依出世間道，因清淨戒說第二菩薩離垢地。此清淨戒有二種：一、發起淨，二、自體淨。三地即第五論，論云：依第三，明地差別有四：一、起厭行分，二、厭行分，三、厭分，四、厭果分。四地即第六論，論云：第四燄慧地，依彼淨三昧聞持如實智中，顯示此地差別有四分：一、清淨對治修行增長因分，二、清淨分，三、對治修行增長分，四、彼果分。五地即第七論，論云：第五地中分別有三：一、勝慢對治，二、不住道行勝，三、彼果勝。六地即第八論，論云：如五地中三分差別：一、勝慢對治，二、不住道行勝，三、彼果勝。六地亦如是，應知轉勝。七地即第九論，論云：第七地中有五種相差別：一、樂無作行對治，二、彼障對治，三、雙行差別，四、前上地勝差別，五、彼果差別。八地即第十論，論云：八地中有七種相差別：一、總明方便集作地分，二、得淨忍分，三、得勝行分，四、淨佛國土分，五、得自在分，六、大勝分，七、釋名分。九地即第十一論，論云：九地中有四分差別：一、法師方便成就，二、智成就，三、入行成就，四、說成就。十地即第十二論，論云：菩薩九地中已作淨佛國土及化眾生；第十地中修行令智覺滿足，此是勝故。此地中有八分差別：一、方便作滿足地分，二、得三昧分，三、得受位分，四、入大盡分，第五、釋名分，六、神通力有上無上分，七、地影像分，八、地利益分。已列四十八分。今疏從類例，不次而引，對論，可知。
疏：問：初地八中前七、十地八中後二，義該十地。何為論判屬初十耶？答：地論科文有其四例：一、以後攝前例，以前序等近初地，故判屬於初；二、以前攝後例，後二近於十地，故法雲攝，非謂不通；三、當相分文例，如中間諸分；四、顯地該收例，謂顯十地是陀羅尼法，故諸地中文雖隱、顯，義必全收。一一地中皆四十八，如初六分屬於初地，許該餘九，類顯餘分，無所不通。
問：初不說戒，無彼二淨，不說禪支，無起厭等，如何諸分地地皆通？答：明言義通，那引文局？豈不經說地地之中具足一切諸地功德，寧許初地不持戒等！已略料揀。
鈔：疏問：初地八中前七下，第二、問答料揀。於中有二問答：初問論科通、局；後問：初不說戒下，釋通外難。前中，先問，後答，可知。二、答中二：先訶問非，以文難義故；後豈不下，示正，可知。
疏：次正釋文。若依十地，即為十段。初、歡喜地，文有八分，七如前明，第八名為校量勝分。文之分齊，至下明顯。今初、序分。論經別行，具六成就。今攝在大部，故闕信、聞，但有餘四，謂：一、時，二、主，三、處，四、眾。雖有四事，而論但云時、處等校量顯示勝故。此法勝故，在於初時及勝處說。而不言主、眾勝者，意明主、眾，餘經容有故。若以相從，主既十身，眾不可說，亦得名勝。故論有等言。
鈔：疏次正釋文中言雖有四事下，疏文有三：初、引論解局意；二、而不言下，出論局意；三、若以下，將論義通。
疏：今初、爾時者，時勝，以是初時，得名為勝故，論云婆伽婆成道未久，第二七日故。論經別行，故標二七。今經攝在大部，但云爾時，即是初會始成正覺時也。且依論明：若以初表勝，初七最初，何故不說？論云：思惟行因緣行故。因者，能說之智；緣者，所化之機。欲將所得妙法以逗物機，故云思惟行行。故法華云我所得智慧微妙最第一，思惟因也；眾生諸根鈍等，思惟緣也。論云：本為利他成道，何故七日思惟不說？顯示自樂大法樂故。此問意云：在法身地見機堪化，方應成佛。何用更思？今答意云：非是思而後知，自為受法樂故。大法樂者，即所得智慧寂靜樂也。論云：何故顯己法樂？為令眾生於如來所增長愛敬心故；復捨如是妙樂，悲愍眾生，為說法故。何故唯行因緣行耶？顯示不共法故。謂窮智究竟，照機無遺，除佛一人，無能及者，名不共法。又因緣亦即所證深理，唯佛窮故。
鈔：疏以是初時下，疏文有三：初、略釋勝義；二、論經別行下，會今無二七之言；三、且依論下，正徵釋初勝。前初有多，云且依論。於中有四重徵釋：一、明初七不說義，為思惟故。於中，先依論釋；後因者下，以疏釋論。引法華中，然彼以智慧為所說，此為能說，小異，大意是同。故下論釋眾疑何因何緣。論云為因說者不能說耶？為緣聽者不堪聞耶，即其義也。
疏論云：本為下，第二、徵釋思不說意，可知。
疏論云：何故顯己法樂下，第三、徵釋受樂之意，成上為利眾生，非己自要受樂。
疏何故唯行因緣行下，第四、徵釋唯因緣意。前段及此，俱是論文；從謂窮智究竟下，疏釋論。於中二：先順論文，釋其通相，審法觀察；又因緣下，明唯約所證果海，得不共名。
疏：二、世尊者，主勝，義如前釋。
鈔：疏二、主勝，可知。
疏：三、在他化下，處勝。論云：此處宮殿勝故。宮即自在天宮，勝下五天故。殿即摩尼寶藏，純寶所成，勝寶嚴故。他化天宮既表地智無心而成化事，摩尼寶殿亦表慈覆無心，出用無盡。若以欲頂為表勝者，色界尤勝，何不彼說？論云：此處感果故。謂機感在此故。又色界為長壽天難，不能感果；能感勝果，必是欲界之身。故密嚴中明此處十地菩薩常所游履。大乘同性經云此處有報佛淨土，故於此處說。若唯約機感，失所表義。
鈔：疏三、處勝，正釋中言宮即下，疏釋論文。疏若以欲頂下，二、難成勝義。於中三：初、取意徵起；二、引論正釋；三、謂機感下，疏釋論文。於中二釋：一、物機為感，佛應為果；二、又色界下，一向就機，能感果報釋。下引二經，皆明他化能感勝果。若唯約下，反成後義，則前正說義。言失所表者，失地智無心等故。則前正說對下顯勝，後將欲頂難對上顯勝，故獨第六得名處勝。
與大菩薩眾俱。其諸菩薩，皆於阿耨多羅三藐三菩提不退轉，悉從他方世界來集；
疏：四、與大下，眾勝，文分為五：一、揀定眾類；二、住一切下，歎其勝德；三、其名下，依德列名；四、如是下，結數難測；五、金剛藏下，標說法主。
今初，又三：一、揀大異小，同菩薩故。二、其諸下，揀尊異卑，謂八地已上念不退轉故。彌勒問經云：自分堅固，名不退；勝進不壞，名不轉。若準論經，又云皆一生得無上菩提，則皆等覺，等覺亦通念不退故。又仁王經一生正得下寂滅忍，言不退者，不復退入無生忍故。顯文雖爾，本迹難量，多是諸佛之所化故。三、悉從下，揀新異舊，他方集故。
鈔：疏眾勝五科中，初文分三：一、揀大異小，二、揀尊異卑，三、揀新異舊。並可知。
住一切菩薩智所住境，入一切如來智所入處，勤行不息；善能示現種種神通；諸所作事教化調伏一切眾生，而不失時；為成菩薩一切大願，於一切世、一切劫、一切剎勤修諸行，無暫懈息；具足菩薩福、智助道，普益眾生，而恆不匱；到一切菩薩智慧、方便究竟彼岸；示入生死及以涅槃，而不廢捨修菩薩行；善入一切菩薩禪定、解脫、三昧、三摩鉢底、神通、明智諸所施為，皆得自在；獲一切菩薩自在、神力；於一念頃無所動作，悉能往詣一切如來道場眾會，為眾上首，請佛說法；護持諸佛正法之輪；以廣大心供養、承事一切諸佛；常勤修習一切菩薩所行事業。其身普現一切世間；其音普及十方法界；心、智無礙，普見三世。一切菩薩所有功德，悉已修行，而得圓滿，於不可說劫，說不能盡。
疏：二、歎德中有二十句：初二略明，後二總結，中間廣歎。今初、略中，初句自分行滿，謂權、實無礙智住真、俗雙融境，境、智一如，無住住故；後句勝進行滿。證佛所證，則是如來；勤行不息，故名菩薩。
二、善能下，廣歎，有十六句，分二：前十三句廣自分，後三廣勝進。前中亦二：初三明行修具足：一、神用善巧，二、調化應時，三、行願徧於時、處。餘十句德用圓備：四、福、智益而不竭，五、權、實智慧雖已究竟，六、以無住道不捨修行，七、內證定智、通明，八、外用施為自在。七中若順三乘法相，禪即四禪，定即四無色定；解脫謂八解脫；三昧者此云等持，平等持心，趣一境故，即三三昧，諸有心定；三摩鉢底此云等至，由離沈掉，至一境故，局在定地，通無心定，謂無想、滅定等；神通、明智，即通目一切有心、無心定地所引功德。今此菩薩皆能善入善引。若就一乘釋者，禪定即十禪定；解脫即不思議等；三昧、等至，各有無量百千；通、明及智，皆各有十。十十無盡，是普賢位菩薩所得。九、內獲自在幹能，十、外能一念周徧請法，十一、護法，十二、供養，十三、二利勤修。後三廣勝進，即三業廣大。及下結文，並顯，可知。
鈔：疏二、歎德略明中，言證佛所證即是如來者，此明是等覺菩薩故。即十定品意。舉其十對以是義故，則名為佛；以是義故，即名菩薩，恐繁不引。疏七中若順三乘者，今依瑜伽論釋中明，已見上文。
其名曰：金剛藏菩薩、寶藏菩薩、蓮華藏菩薩、德藏菩薩、蓮華德藏菩薩、日藏菩薩、蘇利耶藏菩薩、無垢月藏菩薩、於一切國土普現莊嚴藏菩薩、毗盧遮那智藏菩薩、妙德藏菩薩、栴檀德藏菩薩、華德藏菩薩、俱蘇摩德藏菩薩、優鉢羅德藏菩薩、天德藏菩薩、福德藏菩薩、無礙清淨智德藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種辯才莊嚴藏菩薩、大光明網藏菩薩、淨威德光明王藏菩薩、金莊嚴大功德光明王藏菩薩、一切相莊嚴淨德藏菩薩、金剛燄德相莊嚴藏菩薩、光明燄藏菩薩、星宿王光照藏菩薩、虛空無礙智藏菩薩、妙音無礙藏菩薩、陀羅尼功德持一切眾生願藏菩薩、海莊嚴藏菩薩、須彌德藏菩薩、淨一切功德藏菩薩、如來藏菩薩、佛德藏菩薩、解脫月菩薩。
疏：三、列名中，前三十八同名藏者，表於地法有含攝眾德，出生果用故；後一名解脫月者，即請法上首，脫眾疑暗，使得清涼，如夜月故。又藏表根本智，包含出生；月表後得，清涼益物。蘇利耶者，此云月也。俱蘇摩者，悅意也，即是華名。餘之別名，可隨義釋。
如是等無數、無量、無邊、無等、不可數、不可稱、不可思、不可量、不可說諸菩薩摩訶薩眾，
疏：四、結數，可知。
金剛藏菩薩而為上首。
疏：五、標法主。論云：何故菩薩說此法門？為令增長諸菩薩力故。謂彼同類而能爾故。菩薩眾多，何故唯金剛藏說？論答云：一切煩惱難壞，此法能破；善根堅實，猶如金剛，故不異名說。此釋金剛，謂表地智有堅、利二義，如金剛故。能壞煩惱，即是利義。
下釋藏義，論先問云：何故名金剛藏？此問意云：為以藏攝金剛，名金剛藏？為以金剛而為藏耶？上即有財，下即持業。而論雙順二句。順後句云：藏即名堅，其猶樹藏。謂如樹心堅密，能生長枝葉華實；地智亦爾，能生因果。此就能藏名藏。次順上句云：又如懷孕在藏。是故堅如金剛，如金剛藏。此謂子孕在胎藏中，善業所持，堅不可壞，而得生長。此就所藏名藏。二喻俱有生長之義。論下廣合，云：是諸善根，一切餘善根中，其力最上，猶如金剛；亦能生成人、天道行，諸餘善根所不能壞，故名金剛藏。此之一合通上二喻。是諸善根謂無漏善，餘諸善根即二乘地前。今無漏善於餘善中，如孕在於胎藏。其力最上雙合二喻堅義，亦能生成通合二喻生長之義。其力最上，猶如金剛，當體名堅；餘不能壞，對他名堅。
鈔：疏五、標法主中文有三節：第一、釋菩薩說。從謂彼同類而能爾故，疏釋。疏菩薩眾多下，第二、釋金剛義。上句義生；次何故下，皆是論文；後此釋下，疏釋論，但釋利義，堅義文顯。
疏下釋藏義下，第三、釋藏。然含攝名藏，前已總釋，今將金剛問藏。從此問意下，疏釋問意。次而論下，生起後答。藏即名堅下，論文；謂如樹下，疏釋。言就能藏名藏者，金剛即藏，持業釋也。從又如懷孕下，論文；從此謂子孕下，疏釋。所藏名藏，即有財釋也。從論下廣釋合下，論文；從此之一合下，疏釋論。然能藏即地智，所藏即因果，俱有堅及生長，故得通合。餘可思準。
爾時金剛藏菩薩承佛神力，入菩薩大智慧光明三昧。
疏：第二、爾時下，明三昧分。爾時者，眾已集時。金剛藏菩薩者，標入定人，為眾首故。承佛神力者，辨入所依，顯定深玄，唯佛窮究故；推功有在，無我慢故。菩薩大智慧光明三昧者，顯所入定名。三昧通稱，餘皆別名。智慧是體，光明就用。照二無我，證如名慧，照事名智。此二無礙，能破見惑及無明，故名曰光明。大有二義：一、揀異凡、小；二、能斷大惑，能證大理，成大果故。彰非果定，故云菩薩。即照之寂，故云三昧。智與理冥，故稱為入。
論經名為大乘光明三昧，則光明即智。此與唯識第九四定初定名同。
然其體性不出三種：一、定，二、慧，三、所證如。以具能、所證，兼寂照故。
所以入者，意略有六，論但有二：一、謂表深，論云：顯示此法非思量境界故。二、即以此義顯非證不說故。餘四如十住品。
鈔：疏第二、三昧分，疏文有四：一、釋文，二、會論，三、出體，四、入意。今初，疏照二無我，證如名慧者，照理，即根本智；照事，即後得智。此二通十地故。能破見惑，局初地證智，謂分別隨眠；及無明言，通於十地，地地斷二愚，離所知故。亦以上二智別對二惑，慧破見惑，智斷無明。
疏一、揀異凡、小者，地前為凡，不破惑故，不證理故，不得稱大；二乘為小，二乘見道現在前時，唯斷煩惱，唯照生空故。二、能斷下，當相辨大。
疏論經下，第二、會論。則光明即智者，光明乃從喻得名，全喻智慧，即雙含體、用。言同唯識第九四定者，四定已見第六迴向，出現更廣。然論釋云：一、大乘光明定，謂此能發照了大乘理、教、行、果智光明故。即知大乘之言通體、用矣，即今大字。
疏然其體性下，出三昧體。三合為體，非獨定也。
疏所以入者下，第四、入意。言二、即以此義顯非證不說者，論文唯有上語，此即取意為第二義耳。然非思量境，直就法體，顯其離言；非證不說，約人就法。
言餘四如十住者，三、是法體故，四、觀機審法故，五、上受佛加故，六、下為物軌故。其三昧是法體，即次下論文。
疏：第三、入是下，加分有六：一、辨加所因；二、即時下，能加佛現；三、作如是下，讚其得定；四、善男子！此是下，雙辨加、定因緣；五、欲令汝下，辨加所為；六、善男子下，別顯加相。今初，入是三昧已者，若未入定，佛不加故。故下論云：所以偏加金剛藏者，得此三昧故。十住會云：以三昧力故。
鈔：疏加分有六：初、辨加所因，可知。
即時十方各過十億佛剎微塵數世界外，各有十億佛剎微塵數諸佛，同名金剛藏，而現其前，
疏：二、能加佛現中有五：一、佛現時，謂正入定時；二、十方下，來處遠近；三、各有下，能加佛數；四、同名金剛藏，顯名同所加；五、而現其前，現身生信。上二、三中意明多數，勝前位故。若爾，何以不言無量世界，而云十億剎塵界耶？論云：方便顯多佛故。謂無量雖多，其言猶漫，人不謂多；今假以剎塵，一塵一剎，一剎一佛，便謂細而叵測。若爾，但趣舉剎塵，即已顯多。何要定言十億？有二意故：一、為說十地故；二、此經如是多說十數，顯無盡故。即由此義，不云無量，無量不得顯無盡故。何要顯此多佛加耶？論云：顯於法及法師增長恭敬心故。又表諸佛皆同說故。
何要同名加？論有二意：一云：本願力故。何故如來作如是願？顯示多佛故。此三昧是法體。本行菩薩時，皆名金剛藏，同說此法。今成正覺，亦名金剛藏，故不異名加。此中論意云：諸佛因中得定，名金剛藏，遂發願言：我成佛時，亦同其名！所以同者，為顯菩薩所得法體同於多佛，明人異道同故。論意正爾。若以義取，亦通遮那本願，以佛因中得定說法，能加、所加同名，法爾亦發斯願，以顯道同。故下經云：亦是毗盧遮那如來本願力故。第二意，論云：又是菩薩聞諸如來同己名已，增踊悅故。前就法理，此就化儀。
鈔：疏二、能加佛現等者，疏文有二：一、略消經文；二、上二、三下，依論解釋，五段釋文。於中分二：先合解二、三，同顯多故；後別釋第四。前中四：一、標舉顯多。二、若爾，何以下，釋成多義：先舉論；謂無量下，疏釋。三、若爾，但趣舉下，釋成十字。四、何要顯此多下，釋多所以。
疏何要同名加下，第二、別釋第四段。先問意云：若顯多佛，何不說一切異名佛加，豈不更多？故論有二答。初意中二：先舉論。然論文有三：初、標本願；二、何故如來下，釋願所以；三、本行菩薩時下，出願相。從此中論意下，疏釋論。於中，先順文釋，後以義釋。前中二：先釋論第三願相；後所以同者下，釋論第二出願所以。然上論文顯示多佛故。此三昧是法體者，此言稍略，合云顯示多佛同依此三昧法體故。此明佛得三昧同於菩薩。故疏云為顯菩薩所得法體同於多佛，反釋論文。從人異道同下，結成同意。故諸佛、菩薩從地門顯，皆名金剛藏；從迴向顯，皆名金剛幢等。
疏若以義取下，第二、以義釋。前明諸佛本願，今顯遮那本願。引下經證，即是次文雙辨加、定因緣中文。彼既主佛願加，則其願相同多佛也。第二意可知。然結云前就法理者，證金剛智，名皆同故；此就化儀者，謂化儀誘物故。言踊悅者，非金剛體有此悅也；約化儀中二義，故悅。一、約自行，諸佛證窮金剛之智，名金剛藏：我入此定，上造佛境！是故悅也。二、約利他：我入此定，將演斯法！恐物未知，今佛自說與己名同，眾知金剛藏同佛所證，言必信受，故踊悅也。
作如是言：善哉，善哉，金剛藏！乃能入是菩薩大智慧光明三昧。
疏：第三、同讚得定，顯有加因。
鈔：疏第三、同讚得定。
善男子！此是十方各十億佛剎微塵數諸佛共加於汝，以毗盧遮那如來。應。正等覺本願力故、威神力故，亦是汝勝智力故。
疏：第四、雙辨加、定因緣中，有四因緣：一、伴佛同加故，二、主佛本願故，三、主佛現威故，四、定者智力故。
初之一事唯得定因，先由佛加，方能入故。故論云：彼佛先作是願，今復自加。後之三事通於二因：由此能入定，由此得加故。非正加相。故論云：後餘佛加，故言盧舍那佛本願力故加。此論意云：後文方顯諸佛加相即由此中本願力耳。則此是加因。
若約得定，由主佛加，則此中願等已顯加相，但意冥加故，即前承佛神力耳。
是則定因有四，加因亦四。雖闕伴佛加因，而有得定一因，故有四也。所以第三會中後三因初有又是之言，四、五兩會同云亦是，故不可將前一因為正作加。若此已作加，何用下文正顯加相？餘如第三會辨。
鈔：疏第四、雙辨加、定下，疏文有四：一、略屬經文，二、料揀通、局，三、彰冥、顯加異，四、定其因數。
疏初之一事下，第二、料揀通、局。然其論文但有前二，無現威、自智。論釋已具疏文。今先連引，論云彼佛先作是願，今復自加；後餘佛加，故云盧舍那佛本願力故加。疏離開論以釋二因，則以論文後餘佛加為後加相，今主佛願為後加因。細尋，可知。
疏若約得定下，第三、彰冥、顯加異。所以辨此者，由古人以初伴加為顯加相，後之三因唯是加因，則因與加別，為因義成。今既後三皆通定因，今已得定，那言非正加相？加相在後，故有此義。明加有二：一則冥加，在於定前，加令得定；二則顯加，要得定後，方堪受加故。
疏是則定因下，第四、定其因數。伴佛之加唯是定因，故加因闕一；足前得定，還成四因。故上云讚其得定，顯有加因。於中三：初、正明；二、所以第三會下，引例成立；三、故不可下，結彈古人。初文可知。二中凡言又、亦，皆是重義。上已有一，下方言又。若初伴佛是其加相，主佛本願初是加因，何得言又？亦字同此。明知伴加已是定因，下三亦是定因，故云又耳。
疏故不可下，第三、結彈古人。先直非；後若此已下，出其所以，成後復重故。
疏餘如第三會辨者，彼處廣顯差當，故略敘少分。一者、十住中，古人以初一為定因，後三轉為加因，亦非是定因。二者、前自問云：加之與定，何先何後？若先定後加，則不應言：汝能入是三昧，此是諸佛共加於汝。若先加後定，則不應在三昧分後。又散心不能受加。古人通云：加、定一時故。
疏前難云：為因不成？不同俱有因義，加、定可分故。示正義云：加有二種，謂冥與顯。冥加在前，顯居定後等，故云餘如彼疏。
欲令汝為一切菩薩說不思議諸佛法光明故，所謂：令入智地故，攝一切善根故，善揀擇一切佛法故，廣知諸法故，善能說法故，無分別智清淨故，一切世法不染故，出世善根清淨故，得不思議智境界故，得一切智人智境界故；
疏：第五、明加所為，故論云：何故加？然直就經文，則應分二：初總明；後所謂下，別顯。論無所謂二字，故取別中入智地句入。初總句。總、別合明，但有二十：前十依自利行，後十依利他行。義雖兼通，從多分判，欲顯二利差別相故。今依論釋，初十句中論以二門解釋：一、直釋經文，二、會通本、末。
初門先釋總句。彼經云：又一切菩薩不可思議諸佛法明說，令入智慧地故。既將別句入總，即經、論開、合不同。論經云明，即今經光明，但廣、略有異。彼云明說，此云說不思議。彼未迴文，即經、論方言有異。
鈔：疏第五、明加所為等者，然論有二問，云：何故加？復云何加？以復云何加是徵加相，下文重徵，故此不釋。
疏義雖兼通者，以自利中有善能說法，利他中有習無漏法，則是互有。今通云從多。多有二義：一、句多，二、如。善說法亦通二利，今取自利之能故。故分二利，略有四門：一、就行體。六度等行以為自利，四攝等行以為利他。二、就行益。六度、四等，成之在己，皆名自利；勸人修起，盡名利他。三、約修說。自、他二利，自分所成，可用化人，皆名利他；勝進分中一切行德，修之未熟，未任化他，唯可自習，名為自利。如下第九地法師方便中說。四、就義門。以分自、他，諸行皆同一體，互相助成。自利門說，皆成自利；利他門說，無不利他。今就第四，故云兼通，從多說耳。文有二十句，分二：初十依自利，後十依利他。前中二：初、直釋經文，二、通會本、末。前中又二：初、釋總，二、釋別。總中二：初、會二經同、異，可知。
疏：既知二經同、異，次正釋文。初欲令汝為者，標舉章門，總顯加意。意為何事？謂一切菩薩說等。此中三義：一、一切菩薩是所被機，二、不思議諸佛法光明是所說法，三、令入智地是說之益。
鈔：二、正釋經文二：初、總標三義，可知。
疏：被何等機？
論云：是中一切菩薩者，謂住信行地。
此通二類：一、謂地前，未證真如，但依信心而起行故。無著論中亦同此名。
二、通地上，如初地加行位中名信行地，即地地加行皆名信行。
以攝論中意言無分別觀通於四位，故知地上亦有信行。下釋所入智地及別入中，皆通十地。明知所被不唯地前，況下請分中論云未入地者，令得淨心；已入地者，令得十力，必通被也。
鈔：二、別釋三義，分三：初、所被機中，言被何等機者，徵也。二、釋經一切菩薩，先舉論，可知。從此通二類下，疏釋。然其分位略有二種：一、信，二、證。趣證方便，決定名信，正得云證。若大位以分，地前名信，地上名證。故下論云已入初地，非信地攝，即疏初意。若通相說，地前、地上皆有，未得名信，已得名證。今此菩薩為信非證，即疏後意。於後意中疏文有二：先標舉立理，可知；後以攝論中下，引證。於中二：先引攝論意言之義，已見上文，即是意識依名言分別。故是地地加行非正證也。通四位者，五位之中唯除究竟耳。後下釋所入下，引當論證。
疏：二中說何法被？
此有二種：
一、所證法。論云：不可思議諸佛法者，是出世間道品。此明十地法體是無漏，故名出世間；生佛果，故名道；十位行法類別，名品。既是佛因，是佛所證，故云佛法；心、言路絕，名不思議。
二、說能證。論云：光明者，見智得證。此謂後得觀事差別，名見；根本觀理一相，名智；見達於事，名得；智契於理，名證。直語智體，故言見智；以智合境，故言得證。地法雖多，不出此二；見智雖廣，此釋正宜故。解深密第三云：我無量門宣說智、見，今當為汝略說其相。若緣總法，修奢摩他、毗鉢舍那所有妙慧，是名為智；若緣別法，修奢摩他、毗鉢舍那所有妙慧，是名為見。即斯義也。
上云說者，令分別上來能、所證法。
鈔：疏二、歎能被法中二：初、徵，可知；二、釋中三，謂標、釋、結。初標，可知。釋中此明十地法體等者，是疏釋論。然道有二義：一、即證道，當相名道；二、道即因義，即疏中意。
疏既是佛因下，疏釋經文，佛法有二義故。一是佛因法，二是佛所證法，同證如故。從心、言路絕釋不思議，謂言語道斷，心行處滅故。前文已具。然遠公云：歎勝之辭也。據法望情，名不思議，以其法外本無情故。其義云何？情相之興，原由妄想；妄想故，便有相生；以依相故，復起心想；隨名取實，即是覺觀；依此覺觀，便起言說；既言說已，復起心想，取所說法。此即言語以之為道，心以為行，於是心想熾然不息。今契法實，滅除妄想，相即不生；相不生故，立名心滅；名心滅故，名即不生；名不生故，覺觀不起；覺觀不起故，言說隨亡；言說亡故，不復依言取於所說；不取說故，言語道斷，心行處滅；心行滅故，名不思議。以法出情，心、言不及，故不思議；今就情望法，故不可思議。釋曰：言雖繁重，亦有理在。
疏二、說能證下，即釋經光明字。先舉論，可知。從此謂下，疏釋論。於中二：先正釋，可知；後地法雖多下，結成。於中又二：先結成論意，謂地法無量門不出能、所二智，故將此二以釋光明，為至當也。疏見智雖廣下，結成於疏，謂見智二字雖有多釋，此釋正順論意，故云正宜。解深密下，引經證成此釋要當。緣總法者，萬法雖異，一智以貫，故云總法；隨事相差，名為別法。故與疏釋義理合也。言見智雖廣者，略示一二。如般若論：見即是智。揀於比智，故云見也；揀於眼見，故云智也。又遠公云：俱是一智，隨義立名：見智是解，得證是行。解有始、終，見始，智終。推求名見，決斷稱智。行有始、終，得始，證終。法顯在心，名之為得；心冥合如，說以為證。上之二解雖各有理，不如前解契合論文，故云正宜，以其二智徧攝諸法故。
三、結，可知。
疏：三中說此何益？令入智地。
論云：入者，信樂，得證。
此中信樂，即所被機；得證，即上二智契合。
入何法耶？所謂智地。論云智慧地者，謂十地智，如本分中說，即上不思議佛法也。
上說能、所證者，意令菩薩以能證智入佛所證法，是此總意。
鈔：疏三中說此何益下，即釋令入智地之經。於中三：初、徵起總標。二、引論釋中二：初、解令入，又二：先引論證；後此中信樂下，疏釋論。若準遠公，云：信樂、得證，皆是入義。信樂入始，得證入終。於證決定，名信；信增，名樂。得證，如前。此亦有理，疏意可知。二、入何法下，解所入。三、上說能、所下，結歸總意，可知。
疏：已說總句入地之相，次下九句依本開末，顯入差別。
論云：此修多羅中依根本入，有九種入。
此九種入寄於四位：初四願樂位，次一見位，次三修位，後一究竟位。
近地方便，亦屬地故；地後勝進，趣究竟故。皆十地攝。
鈔：疏此九種入下，是疏解釋，先科為四。願樂即是地前。
疏近地方便下，通妨。謂別九入依總開出，以總名別，皆帶入言，即入約證。地前未證，何得屬入？究竟非因，豈為地智？故云近地方便等，通前願樂；後勝進下，通後究竟。
疏：言九入者，一者、攝入，謂聞慧中攝一切善根故。
鈔：疏言九入者下，別釋九入，全是論文。若有疏釋，自當指出。初一全是論文。
疏：二者、思義入，思慧於一切道品中智方便故。智方便者，即善揀擇。道品即是佛法。
鈔：二、思義入者，然思慧二句，後句思成，此句正思。思必依義，云思義入。從智方便者下，是疏釋論，會就經文。
疏：三、法相入，彼彼義中無量種種知故。彼彼即是諸法，種種知即廣知。此即所思法成。
鈔：疏彼彼即是下，疏釋。
疏：四、教化入，隨所思義，名字具足，故能善說。此知修慧修通二利。菩薩利他，即是自成佛法，故入自利中收。
鈔：疏修通二利下，通妨。謂既言前十自利，那明善說？通意可知。
疏：五、證入，於一切法中平等智見道時中善清淨故。言平等者，即無分別。無分別智正證真如，離二取相，故云平等。二我分別、隨眠不生，名善清淨。最初照理，立見道名。
鈔：疏五、證入者，從言平等下，即疏釋論。此入見道，正證真如故。唯識論通達位頌云：若時於所緣智都無所得爾時住唯識離二取相故。釋論曰：若時菩薩於所緣境無分別智，都無所得者，不取種種戲論相故，爾時乃名實住唯識真勝義性，即證真如，智與真如平等平等，俱離能取、所取相故，能取、所取俱是分別，有所得心戲論相故。解曰：此即總釋偈意。言俱離能取、所取相者，謂能證智及所證如俱無二取。又上言不取者，離於能取；種種相者，離於所取。餘可思準。一、次論云：有義：此智二分俱無，說無所取、能取相故。
二、有義：此智相、見俱有，帶彼相起，名緣彼故。若無彼相，名緣彼者，應色等智名聲等智。若無見分，應不能緣，寧可說為緣真如智？勿真如性亦是能緣，故應許此定有見分。釋曰：即破前師之義。先破無相，謂如智之上無真如之相，而能緣如；色等智上無聲等相，應緣聲等。後破無見中言勿真如性亦是能緣者，同無見分，而能緣故。
三、次彼論云：有義：此智見有，相無。說無相取，不取相故；雖有見分，而無分別。說非能取，非取全無。釋曰：說無相取下，即瑜伽七十三文。既無相分，何名緣彼？彼論次答云：雖無相分，而可說此帶如相起，不離如故，如自證分緣見分時，不變而緣。此亦應爾，變而緣者，便非親證，如後得智應有分別。故應許此見有，相無。釋曰：謂此緣真如智，挾帶真如之體相起，故名所緣；非帶相分影像而起，名緣於如，不離如故。釋曰：上之三師，彼論以後義為正。依今經宗，應雙取前二。有即俱有，能、所宛然；無即俱無，能、所斯寂。此二無礙，方名證如。然今疏文先釋平等；從二我下，釋善清淨。釋平等中，但觀上來所引唯識，居然易了。若細委配，言平等者，即無分別智。將論就經，論中平等即是經中無分別義；從無分別智正證真如下，釋無分別稱平等所以，即唯識中平等平等。
疏二我分別、隨眠不生，名善清淨者，釋論善清淨言。論意正明見道時中清淨，今疏先釋清淨，後重解見道得名。言二我者，即人我、法我，二我為本而起二障。今言二我，意取二障耳。故唯識云：煩惱障者，謂執徧計所執實我，薩迦耶見而為上首一百二十八根本煩惱及彼等流諸煩惱、隨煩惱。此皆擾亂有情身心，能障涅槃，名煩惱障。釋曰：欲界四諦，各有十惑，為四十；上二界各除瞋，有七十二。為百一十二，並是見道根本之惑。然疑及三見唯是見斷。修道之中，欲界唯六；上二界除瞋，各五，為十。故修有十六。見、修合辨，有一百二十八。論曰：所知障者，謂執徧計所執實法薩迦耶見而為上首見、疑、無明、愛、恚、慢等，覆所知境無顛倒性，能障菩提，名所知障。釋曰：見、疑已下，辨出頭數，與煩惱障同。煩惱障粗，有多品類，二乘所斷；唯是不善，有覆性故，以數束顯。今所知障細，無多品類，唯菩薩斷；亦是異熟無記所攝，故不顯數。又顯法執無明，唯一住地。煩惱即是四住地攝，故不顯數。言慢等者，亦等隨惑。言所知境者，有為、無為。言無顛倒性者，謂真如理，由處此境，令智不生。前則煩惱即障，今所知障之。然二障別義本在我、法兩字，故二我言即是二障。言分別、隨眠者，分別揀於俱生，謂依邪師、邪教、邪思惟生；言隨眠者，揀於現行，即是種子。由上二不生，故名清淨。故唯識云：如是二障，分別起者，見所斷攝；任運起者，修所斷攝。二乘但能斷煩惱障，菩薩俱斷。永斷二種，唯聖道能；伏二現行，通有漏道。釋曰：今是大乘，復是斷道，異於地前伏及與二乘，名善清淨。
疏最初照理，立見道名者，此釋上論見道時中。故唯識云：加行無間。此智生時，體會真如，名通達位；初照理故，亦名見道。釋曰：此是彼論釋位名也。此智者，即無分別智。體者，通也。會者，達也。照理名見，見即是道。而言初者，此應有難：若照理名見，二地已上豈不照理？故今釋云：此最初故，以此受名；餘隨別義。此言時中，即真見道中。故唯識云：真見道者，謂即所說無分別智實證二空所顯真理，實斷分別二障、隨眠。釋曰：既真見實斷，明是真見道中二見道義。次下當說。
疏：六、不放逸入，於修道時中遠離一切煩惱障故，故世法不染。
鈔：疏六、不放逸入等者，初舉論說；世法不染，疏會經文。
言修道者，唯識頌曰：無得不思議是出世間智捨二粗重故便證得轉依。釋論曰：菩薩從前見道起已，為斷餘障，證得轉依，復數修習無分別智，離能、所取，故說無得及不思議。或離戲論，說為無得；妙用難測，名不思議。釋曰：此釋偈初句。言餘障者，即俱生二障，故今論云一切煩惱障。以所知障亦以煩惱為能障，故任運而起，不由分別，故名俱生。此上辨立修意，斷俱生惑故。從復數修下，出所修法體。離能、所取下，辨修之德，即釋論偈無得不思議。言論有二釋：初遠離所取，名為無得；遠離能取，名不思議。上唯就體釋，下約體、用對明。
疏故世法不染者，以經帖論。既離煩惱，即世法不染，即唯識論是出世間智也。釋論云：是出世間無分別智，斷世間故，名出世間。二取隨眠是世間本，唯此能斷，獨得出名。或出世名，依二義立，謂體無漏及證真如。此智具斯二種義，故獨名出世餘智不然，即十地中無分別智。釋曰：言餘智者，後得智也。
疏：七、地地轉入，出世間道品無貪等善根淨故。此明修道位中離障證理，智行轉進，於地地中雙斷二愚。是無漏善，能淨所知；以此無漏淨三善根，名淨煩惱。論云：復有善根，能為出世間道品因。此明諸地中加行善根淨也。
鈔：疏七、地地轉入中此明修道下，疏釋論文。先釋地地轉入，以地非一故。言離障者，即是十障，如本分明。言證理者，即證十真如，如第八迴向。下說分中隨地別說。從於地地中下，釋淨善根義。於中二：前明正地善根淨；後論復有下，明加行善根淨，亦即唯識第三句意。論云：數修此故，捨二粗重。二障種子立粗重名，性無堪任，違細輕故。令彼永滅，故說為捨。此即總意。
疏於地地中雙斷二愚者，謂開上十障，一各成二，故有二十愚。若兼等覺，有二十二愚。今約十地，故說二十。下說分中亦皆別說。今當略示。初地斷二愚者，一、執著我法愚是惑，二、惡趣雜染愚是業；二地二者，一、微細誤犯愚，二、種種業趣愚；三地二者，一、欲貪愚，二、圓滿聞持陀羅尼愚；四地二者，一、等至愛愚，二、法愛愚；五地二者，一、純作意背生死愚，二、純作意向涅槃愚；六地二者，一、現觀察行流轉愚，二、相多現行愚；七地二者，一、細相現行愚，二、純作意求無相愚；八地二者，一、於無相作加行愚，二、於相自在愚；九地二者，一、於無量所說法無量名句字後後慧辯陀羅尼自在愚，二、辯才自在愚；十地二者，一、大神通愚，二、悟入微細祕密愚。至說分中，地地之初，各辨其相。然唯識此後更有二愚障於佛地位，謂：一、於一切所知境極微細著愚，即是此中第二智障；二、極微細礙愚，即是此中一切任運煩惱障種。
疏：八、菩薩盡入，於第十地中入一切如來祕密智故。即下大盡分中入如來十種祕密之智是也。如來祕密，下地不測，名不思議。若入彼所入，是智之境；入彼能入，即智是境。得即是入。故歎淨名，云：諸佛祕藏，無不得入。
鈔：疏即大盡分下，疏釋論。入如來十種祕密者，經云：又入如來祕密處，所謂：身祕密、語祕密、心祕密、時非時祕密、授菩薩記祕密、攝眾生祕密、種種乘祕密、一切眾生根行祕密、業所作祕密、得菩薩記祕密，如是等皆如實知。
疏故歎淨名，云下，引證，即問疾品文殊歎也。經云：爾時佛告文殊師利：汝行詣維摩詰問疾！文殊師利白佛言：世尊！彼上人者，難為酬對，深達實相，善說法要，辯才無滯，智慧無礙；一切菩薩法式，悉知；諸佛祕藏，無不得入；降伏眾魔，遊戲神通。其慧方便，皆已得度。今取一句。
疏：九、佛盡入，於一切智入智故。上一切智釋一切智人，下智字即智境界，入即得也。上直釋竟。
疏：自下論文融會本、末：初會末歸本，謂上九種入為欲校量地智差別轉勝之相，非根本入有此行布。
鈔：疏自下下，通會本、末中二：初會末歸本，可知。
疏：後明本、末無礙，欲顯前從本起末，則無別之別；次攝末歸本，別而無別。故以六相融而無礙。
鈔：疏後明本、末無礙中，言以六相圓融者，然遠公四門解釋：一、立意，為破定執；二、立依，依初地行例釋；三、泛就諸法以釋；四、釋文。三中如一色中同時具足有苦、無常等諸法義，集為一色，為總相；無常色等為別相。無常等上，皆有色言，是同相；無常非苦等，是異相。成、壞二門約體同、異，成前二門：以彼異相苦、無常等，體不相雜，是故隨彼差別，多色得攝為一，故取攝為成；以彼異相苦、無常等，義不同，故一色隨之，分成多色，故名為壞。非實成、壞。如色既爾，即色無常為總亦然，謂色無常、苦無常、空無常等別，餘四例知。餘同相亦然。色體既爾，一切法亦然。今疏文中牒論便釋，無別釋文。又以易故，無別立依，但有二門，兼取賢首義理分齊中意。故今疏中總有七門：一、總彰大意，二、標舉顯通，三、彰其立意，四、列名略釋，五、總以喻明，六、舉例徧釋，七、指廣在餘。
今初，謂欲六相圓融令本、末無礙，故從本起末，即前直釋經文中依根本入，開為九入；根本無別，於中說九，故云無別之別。言次攝末歸本者，即向會末歸本門；九入為別，會歸根本。言非根本入有此差別者，別而無別。
疏：論云一切所說十句中，皆有六種差別相門者，此標舉顯通，故云一切皆有。
鈔：疏論云一切所說下，第二、標舉顯通。法之體狀，目之為相，義別為門。又由此通入證智中故。
疏：此言說解釋，應知除事者，此顯立意，謂此六相為顯緣起圓融之法，勿以陰、界、入等事相執取。
鈔：疏此言說解釋下，第三、彰其立意。先舉論；此顯下，疏釋，即賢首意，為顯一乘圓教法界緣起無盡圓融、自在相即、無礙容持乃至因陀羅網無窮理事等。此義現前，一斷，一切斷，一證，一切證，乃至即具普賢圓因、十佛境界故。
此言說者，約教道解釋故。後勿以下，釋除事之言。論中但云謂陰、界、入等，今疏加執取之言以釋論意，意不令人隨事執取，非陰、界體不具六相。故遠公云：如陰等色非受、想，乃至非識。如是一切，以其別相無總相，故不得將別對總說成之與壞，故曰不具。若就體性，一一陰等，悉具六相。如向泛就諸法中辨。
疏：言六相者，謂：總相、別相、同相、異相、成相、壞相。此標列也。下釋云總者，是根本入者，以初一入無不攝故。別者，餘九入別依止本，滿彼本故者，謂依一開九，無總，別不立，故云依止；由別，方成總，故云滿彼。同相者，入故者，同名入故。異相者，增相故者，九相漸增，不相似故。成相者，略說故者，攬九緣以成一，略言標顯故。壞相者，廣說故者，分一作九，九外無一。此九因緣，各住自相，不相成也。又云如世界成、壞者，猶如世界多緣共成；其中事物，一一推徵何者是界名壞。
鈔：疏言六相者下，第四、列名略釋。先須總識其相：一、總相者，一含多德故；二、別相者，多德非一故；三、同相者，多義不相違故；四、異相者，多義不相似故；五、成相者，由此諸義，緣起成故；六、壞相者，諸緣各住自性，不移動故。列名，皆是論文。此標下，疏參釋之。欲分主、客，先一時出論。論云：總者，是根本入；別者，餘九入別依止本，滿彼本故；同相者，入故；異相者，增相故；成相者，略說故；壞相者，廣說故。如世界成、壞。餘一切十句，隨義類知。釋曰：其中有疏，可以意得。
疏九相漸增者，疏釋。如攝入是聞慧，思義入是思慧，後後勝前故，以漸增為不相似。言攬九緣成一者，成一入故。言分一作九者，九義不同，總入隨之，故無別一也。然準遠公，成、壞二門，因上異相而有故。言成是略者，以彼異中聞、思、修等體不相應，是故隨彼九入，復成一入，故名為略。壞是廣者，以彼異中聞等九種義不同，故總入隨之，分以為九，故云廣也。亦可總，則攬別而成；別，則分總為別；同，則別別帶總；異，則別別互乖；成，則雙攬同、異方成。若無異相，總不成故，如舍椽、梁，總皆相似，終不成舍壞，則唯別各住自性。故此三對歷然不同。
疏又云如世界下，論喻成、壞；從猶如下，即疏釋論。謂三輪、四大等，即成剎之緣起，攬為娑婆，故名為成；就一分，為百億四天下無別娑婆，稱之為壞。非如世界二十劫成，二十劫壞。
疏：亦如梁等共成一舍。總，則一舍；別，則諸緣；同，則互不相違；異，則諸緣各別；成，則諸緣辦果；壞，即各住自法。
鈔：疏亦如梁等下，第五、以喻總釋，即賢首意。
疏：餘一切十句，皆應隨義類知。
鈔：疏餘一切十句下，第六、舉例徧釋，即論文也。
疏：別章廣顯。
鈔：疏別章廣顯者，即第七、指廣在餘，即賢首教義分齊。彼唯三門：一、教興意，二、列名略釋，三、問答料揀。前之二門，上已具竟。今但明問答。寄就一舍之上，辨其六相。例法，可知。
問：何等是總相？答云：舍是總相。問：此但椽等，何者是舍？答：椽等即是舍，獨能作舍故；離即不成。若爾，未有瓦等，應即是舍。答：未有瓦等，不是椽故。以無瓦等，對何說椽？若諸緣共出，少力共作；不全作者，有斷、常過。但諸少力不成一全舍故，舍則斷也。不成，執有，是無因常。今去一椽，即非全舍；明椽全成，椽即舍也。由此全成，便令此椽即瓦袱等，以去於椽，即舍便壞，則瓦袱等亦皆壞故。故此諸緣，皆即是椽，舍方善成。一緣既爾，餘緣亦然。故緣起法，不成則已，成則圓融。
第二、別相者，椽等諸緣，別於總故。若不別者，總義不成；由無別時，則無總故。是故即以總為別也。問：若總即別，應不成總。答：由即別故，故得成總。如椽即舍，故名總相；舍即是椽，故名別相。若別不即舍，不是椽故；若舍不即椽，不是舍故。若不相即，總在別外，即非總也；別在總外，即非別也。問：若不別者，復有何過？答：有斷、常過。謂若無別，即無椽等，舍不成故；無而執有，無因常故。
下之四相，各有斷、常，可以意得。
第三、同相者，椽等諸緣和合作舍，不相違故，皆名舍緣，非作餘物故。若不同者，諸緣相背，則不同作，舍則不成。與總何別？答：總相唯望一舍，同則諸緣互望，成力義齊。
第四、異相者，椽等諸緣隨自形類，相差別故。問：異應不同？答：由相各異，長、短等殊，方為舍緣，同力成舍。此與別何異？別相，諸緣別於一舍；異，則諸緣自互相望。
第五、成相者，由此諸緣，舍義得成故；由成舍故，椽等名緣。不爾，二俱不成。問：現見諸緣，各住自性，何因得成？答：由不作舍，舍方得成；以若作舍，失本緣故，舍不得成。今由不作諸緣現在，故舍得成。又若不作舍，椽不名緣。今既名緣，明知作舍。
第六、壞相者，椽等諸緣，各住自法，本不作故。若作舍者，即失本法，舍則不成；由不作故，舍得成也。又總，即一舍；別，即諸緣；同，即互不相違；異，則諸緣各別；成，則諸緣辦果；壞，則各住自法。乃為頌曰：一即具多名總相多即非一是別相多類自同成於總各體別異顯於同一多緣起理妙成壞住自法恆不作唯智境界非事識以此方便會一乘。六相之義，略已終矣。
又令得菩薩十地始終故，如實說菩薩十地差別相故，緣念一切佛法故，修習分別無漏法故，善選擇觀察大智光明巧莊嚴故，善入決定智門故，隨所住處，次第顯說，無所畏故，得無礙辯才光明故，住大辯才地，善決定故，憶念菩薩，心不忘失故，成熟一切眾生界故，能徧至一切處，決定開悟故。
疏：第二、又令得下，十句依利他行，是增數十。經有十二句，論經合七、八二句，故唯十一。
鈔：疏第二、又令得下，十句依利他行，疏文分二：先總明句數開合。言增數十者，依大智度論，數法有二：一、小，二、大。以十為十，數狹名小；少減，名之為狹；數寬、少增名寬、名大。七、八等，名少減；十一、十二等，名為少增。今據大數，名增數十，以十二為十故。
疏：初句為總，餘十為別。總中，始者，內起信欲，外近善友聽聞；終者，憶念、任持所聞地法。地地皆爾，故云十地始終。此約教行。
鈔：疏初句為總下，正釋文。先釋總句中，依論有二解：一、就教行解，二、教、證相對解。前中始於地法，決定名信，信增名欲，欲是信果故；依欲趣法，名為親近。攝法在心，故名憶念；念法不失，故說為持地法是其所持。
疏地地皆爾，故云十地始終者，疏結釋經文，非論文也。十入約次位，始終約行修，行、位並舉。如下經云復應於諸佛、菩薩、善知識所請問第二、第三地等相及得、果，為欲成就彼地法故等，皆其例也。明知地地之內，皆有始終。問：何故自利云入？利他云始終？答：自利以入證為本，故皆云入；利他令知性相，故有始終。
疏：復有阿含為始，以證為終，則前皆是教。
鈔：疏復有阿含為始下，第二、教、證相對也。疏中三：初總，次別，後結示。今初，言阿含者，梵言；此云淨教。既唯以證為終，而行非是證，故前教始行終，並名為始。故疏結云則前皆是教。
疏：此教、證義總有九重：一、教、行相對，言聲為教，行德為證。猶下請中字、義二藏。
鈔：疏此教、證義總有九重下，第二、別釋也。
疏猶下請中字、義二藏者，即下如來加請中義。偈云：佛子當承諸佛力開此法王最勝藏諸地廣智勝妙行以佛威神分別說。論云：歎此法藏，有二種：一、義藏成就，二、字藏成就。云何義藏？諸地上妙行。即今經勝妙行。論云：行者，諸菩薩行，所謂助道法故；妙者，真實智故；上者，神力勝故。如是顯示深妙勝上故。釋曰：初是助道，真實智即證道，神力勝是不住道。次論云：云何字藏？偈言分別智地義。即今經諸地廣智及分別說，謂十地差別相故。論云：分別說者，說十地差別故。既以分別說為字，明是言教。三道皆為義藏，明以行德為證，論以字、義為教、證故。
疏：二、地前、地上相對，如下請中歎眾，以地前聞、思、修等為教淨，地上行德為證淨。
鈔：疏二、地前、地上相對者，遠公云：二、約位相對，解行已前依教修行，名為阿含；初地已上離言合實，說之為證。
疏如下請中歎眾，以地前聞、思、修等為教淨等者，即解脫月歎眾堪聞請中文。經云善淨深心，此句為總。下九別，云善潔思念，善修諸行，善集助道，善能親近百千億佛，成就無量功德善根，此五別句為教淨；次云捨離癡惑，無有垢染，深心信解，於佛法中不隨他教，名為證淨。釋曰：以前五句屬地前故。
疏：三、真、偽相對，即於地中聞、思、修慧、報生識智緣照之解名曰阿含，真智出言為證。下論云：聞、思、修等，是則可說；地智離言。
鈔：疏三、真、偽相對等者，不與如合，隨世而修，名之為偽；契如為真。疏中，先正釋，後引證。正釋中云即於地中聞、思、修慧、報生識智緣照之解名曰阿含者，此第三教證不對地前，但就地上而論教、證，故云即於地中。總有四法，皆名為教。三慧及報生識智，下請分中具明。謂地上菩薩生來即有此智，故云報生識智。非約證如，故皆屬教，可宣示故；真智出言，故名為證。
後下論云下，二、引證，即許說分齊中文，而是義引，故云聞、思、修慧是則可說。若具引者，即彼論釋經云智起佛境界非念離心道非蘊界處門智知意不及之偈，論云：此偈示現思慧及報生識智，是則可說。此智非彼境，以不同故。即其文也。
疏：四、修、成相對，一切地中真、偽合修為教，捨偽契真為證。猶下所明義、說二大。
鈔：疏四、修、成相對者，引證。言義、說二大者，即許說分齊中全意。謂如來大仙道等十二偈，分之為二：初七偈義大；後慈悲及願力下，五偈說大。說大中有證智，故云真；有加行、後得，緣世法故，故云偽。真、偽合修。義大中唯明證智，故云捨偽契真。又準下文解脫月雙歎人、法請中，此是菩薩最初所行，成就一切佛法故。論云：最初所行者，依阿含行故；成就一切佛法者，謂是證智。釋曰：此明依修而證，亦修、成相對。
疏：五、相、實相對，世間中修得彼證相名教，契本實相為證。猶下所說增上妙法光明法門，光明是教，增上是證。
鈔：疏五、相、實相對等者，其所引文即本分中彰地要勝內文。經云：此是菩薩摩訶薩向菩提最上道，亦是清淨法光明門。釋曰：上句證，下句教。論云：歎說者，於中有二義：一者、為說阿含，二者、為證入義。其論釋上句，云增上勝妙法，故疏云增上妙法；論釋證句，云：大勝妙法者，諸法門中勝故。清淨法者，即法體也。光明者，此大乘法顯照一切餘法門故。既云照餘法，則得修相；既云最上，明契本離相。故彼下經自釋二句：釋初阿含，云所謂說菩薩諸地；釋證句，云佛子！此處不可思議，所謂諸菩薩隨證智。明是相、實相對。
疏：六、體、德相對，就彼離相所成行中，顯本法性為證，依本成德為教。猶下鍊金，金體與釧等。
鈔：疏六、體、德相對等者，謂所成行體為證，成德為教。引鍊金喻者，十地皆有鍊金之喻，且初地云：是菩薩隨所勤修，供養諸佛，教化眾生，皆以修行清淨地法。所有善根，悉以迴向一切智地，轉轉明淨，調柔成就，隨意堪用。佛子！譬如金師善巧鍊金，數數入火，轉轉明淨，調柔成就，隨意堪用。釋曰：火即能鍊，喻供養佛等；金即所鍊，喻信心、慈、悲、捨等。如世之金，在鑛石中，融冶便出，喻真地法，與妄和合，名曰眾生，行人修行，至初入地時，出煩惱障，今至地滿，復更供養、教化眾生，如重入火，熏發真心，令生信等，名為修行清淨地法。至二地時，如重以礬石煮之，方得清淨。
初地之時，雖除慳垢，微過猶在；至二地時，慳嫉、破戒，並皆遠離，如轉清淨；至三地中，修習淨禪，令其不退，如秤兩不減；四地集起菩提分法，如為莊嚴具；五地之中以不住道方便起觀修治力故，如硨磲磨瑩，轉更明淨；六地以觀因緣不住巧智修治力故，如瑠璃磨瑩，光色轉盛；七地中具修一切菩提分法，益更精妙，如以眾妙寶間錯莊嚴，轉更增勝，倍益光明；八地之中無功用修，如持金寶冠，置閻浮提主聖王頂上，一切群臣諸莊嚴具無與等者；九地菩薩智自在修，如善巧金師用作寶冠，轉輪聖王以嚴其首，四天下內一切小王及諸臣民諸莊嚴具無與等者；十地菩薩業自在修，譬如金師以上妙金作莊嚴具，大摩尼寶鈿廁其間，自在天王身自服戴，其餘人、天莊嚴之具所不能及。
釋曰：十地皆具金喻，意皆以金喻證，顯本性故。成信等德以為教道，是修成故。然云金與釧等者，此經無釧之文，即嚴身具是。
疏：七、體、用相對，前體及德皆證，依體起教智之用為教。下珠放光，光喻於教，珠體喻證。
鈔：疏七、體、用相對等者，引文云下珠放光，光喻於教，珠體喻證者，即第四地調柔果中云：如摩尼寶清淨光輪能放光明，非諸餘寶之所能及，風、雨等緣，悉不能壞。論云：摩尼寶生光喻者，彼證智法明摩尼寶中放阿含光明，入無量法門智處，普照示現。以是義故，此地釋名為燄地。即其事也。
疏：八、自分、勝進相對，自分所成體德及用皆證，進受佛教為教。下歎金剛藏二力：妙智及辯名為證力，堅念教法為阿含。
鈔：疏八、自分、勝進相對等者，引文云下歎金剛藏二力：妙智及辯名為證力，堅念教法為阿含者，即大眾請中，經云上妙無垢智無邊分別辯宣暢深美言第一義相應念持清淨行。謂前四句歎證；念持清淨行，歎教。論云初偈歎證力辯才成就，第二偈上句歎阿含力辯才成就。以證力、阿含力故，能有所說，是故讚歎，是也。
疏：九、約詮、就實相對，真智之體為證，約言分十為阿含。猶下迹處虛空喻證，空處之迹喻地阿含。下論云：字身住處，證智所攝，非無地智名、句、字身。名、句、字身即阿含也。
鈔：疏九、約詮、就實相對等者，下引論云：字身住處，證智所攝，非無地智名、句、字身者，即下示說分齊中鳥迹喻也。經云：如空中鳥迹難說難可示如是十地義心意不能了。論云：此偈示何義？如鳥行空中，迹處不可說，相亦不可見。何以故？虛空處鳥迹、相不可分別故，非無虛空行迹。如是鳥迹住處，名、句、字身住處，菩薩地智所攝，不可得說，不可得聞。何以故？非如聲性故，非無地智名、句、字身。此中深故，示義大踊悅。釋曰：空處之迹喻教，迹處之空喻證也。然上九重教證：前五，前教後證；後四，前證後教。又前五，教則後後漸寬，證則後後漸狹；後四中，證則後後漸寬，教則後後漸狹。
疏：今當第四。一經之內頻語教、證，理須通會，勿厭繁文。
鈔：疏今當第四者，第三、結示，兼遮妨難，恐有嫌繁故。以論文但云復有阿含及證，如是次第依初相應知，謂令以阿含為始，以證為終，故云如是次第；依前始終，前始後終，云依初相應知。何用廣明？疏意恐人教、證多相，對文生疑，故總併說，豈得為繁！
疏：次依根本始終，有十始終。
鈔：疏次依根本始終，有十始終下，釋別句義，疏文有四：一、標指，二、總科，三、料揀，四、正釋文。今初，謂菩薩利他，行該法界，隨宜列十耳。
疏：前三地前思修利物，次一見道，餘六修道。
鈔：二、前三地前下，總科，可知。
疏：此狹前入，謂初闕聞慧；後無佛盡者，理實齊通。以此二並非正地，前已說竟，故此略無。
鈔：三、此狹前入下，料揀。言故此略無者，明有亦無妨。若出所以，此中利他略自所聞。
疏：一、攝始終，經云如實說菩薩十地差別相故，謂以思慧智攝持所聞，稱思宣說，故云如實。
鈔：疏一、攝始終下，四、釋文。十句分二：初、明前五句。於中初句，一、標名；二、牒經；三、謂以下，釋義。此取意釋。若具，論云：思慧智隨所聞義，受持說故，謂如經如實說菩薩十地差別方便故。論經加方便之言，謂善巧集成十地之相；今經即差別中收。然論受持即釋標中攝義，故疏云攝持所聞，即自攝也。此上釋論。稱思宣說下，以論釋經。若不稱思，非如實說故。論云思慧智說如實說者，即是攝他。前入即以說為修，此則以說為思，亦是影略。以前說後無修，故以說為修；此中說後有修，故以說為思。
疏：二、欲始終，緣念佛法，意欲令物證故。此即思慧上品求心。
鈔：疏二、欲始終，緣念佛法下，以論釋經。論具云：令證一切佛法故。今謂經明緣念，非是自念，欲令物證所念法，故論云欲。言上品求心者，有二義故：一、令物證，二、唯緣佛法故。
疏：三、行始終，以是修慧，故名修習。言分別無漏法者，於地上無漏道品，起意言分別觀行故。以未證故，但是觀分之時，帶相觀心，未覺無相，故云分別。
鈔：疏三、行始終者，論釋云：觀分時中無漏道品分別修覺相故。論中修字釋標名行字，依念進修名行。行即此經修習，故疏先解修習之言。
疏言分別無漏法下，牒經解釋，即明地前菩薩於地上法而起觀修，但是意識名言分別；次以未證下，釋論觀分之時，即加行位。然觀分言，論釋彼經觀字，以論經云觀達分別無漏法故。後帶相已下，釋經分別字，謂帶如相故，論名修覺相也。即唯識云：現前立少物謂是唯識性以有所得故非實住唯識。彼論釋四加行，云：皆帶相故，未能證實，故說菩薩此四位中猶於現前安立少物，謂是唯識真勝義性。以彼空、有相未除，故帶相觀心；有所得故，非實安住真唯識性。彼相滅已，方實安住。彼疏釋云：心上變如，名為少物。此非無相，故名帶相。若證真時，彼相便滅。相者，即是空所執相、有依他相，名空、有相位。謂有空相，是彼唯識真勝義性。由有此相，未證真理；滅空、有相，方證真故。彼論結云：依如是義，故有頌言：菩薩於定位觀影唯是心義相既滅除審觀唯自相如是住內心知所取非有次能取亦無後觸無所得。釋曰：此則結四加行，謂初二句煖位，次二句頂位，次二句中下忍，次一句即上忍位，合上三句為世第一，末句見位也。
疏：四、證始終，即見道位。大智者，即真見道。根本法無我智過小乘，故名大；治無明，故云光明。此智親證真如，平等平等，離二取相，名善觀察；實斷二障分別、隨眠，名善選擇。巧莊嚴者，即相見道，是後得智，故論名方便。方便即巧；法真見道種種建立，名為莊嚴。又莊嚴者，即二智成德。由得此二，善達法界，於多百門已得自在，故云莊嚴。故論云：此事中、彼時中，皆善知故。由相見道復有二種：一、觀安立諦，名此事中；二、觀非安立諦，名彼時中。以法真見道正證如時，不可名事；相望前真，故名為彼。
鈔：疏四、證始終，具足，論云：四、證始終，見道時中法無我智方便故，如經善決擇大智慧光明方便故。是中善決擇者，擇中最勝；最勝者，法無我智故；大智慧者，過小乘故；光明者，對治無明故。此事中、彼時中，皆善知故。釋曰：此中論有三節：初略釋；次引經帖；後是中下，隨難牒釋。今疏摘論銷經，義無遺矣。然經中巧莊嚴字是相見道，上皆真見道。疏乃當中先釋大智。此二見道，即唯識第九。今欲釋疏，須知根原，先當具引彼論。論中先總釋偈意已，如上證入中已具引文。今但引二見道，即彼次論云：然此見道略有二種：一、真見道，謂即所說無分別智，實證二空所顯真理，實斷二障分別、隨眠。雖多剎那，事方究竟；而相等故，總名一心。釋曰：言雖多剎那者，此一心見道，以無間、解脫並一切勝進，故中間有多剎那。論云：有義：此中二空、二障漸證、漸斷，以有淺深、粗細異故。有義：此中二空、二障頓證、頓斷，由意樂力有堪能故。釋曰：加行，意樂欲俱斷故。論曰：二、相見道，此復有二：一、觀非安立諦，有三品心：一、內遣有情假緣智，能除軟品分別、隨眠；二、內遣諸法假緣智，能除中品分別、隨眠；三、徧遣一切有情諸法假緣智，能除一切分別、隨眠。前二名法智，各別緣故；第三名類智，總合緣故。彼疏云：即三心見道。釋曰：非安立者，即真如也。內謂內身。假者，談其無體。先計有情皆妄所計，但有內心，似有情現。今能遣之。緣智者，謂能緣心，即緣內身為境，遣有情假之緣智。然此中人、法二障，各分上、下，粗者為上，細者為下，合為四類。然二粗者，各別除之，以智猶弱，未雙斷故。若上品智，方能雙斷。此即隨智說為軟等。軟者，下也。初智名軟；次智名中，勝前劣後；後起名上，能斷見惑，此智最上。然初二智未能殊勝，別緣內身，除我、法假。第三心時，其智上品，廣緣內、外，若我若法，故三別也。言類智者，前智類故。論云：法真見道二空見分自所斷障無間、解脫總、別建立，名相見道。法者，倣學為義。真見道中雖有二空自證分，而見分親緣真如，所以法之。然見分中有無間、解脫。隨自所斷障，雖有四見分，無間道中斷惑別故，人、法二見分，各別法之，立初二心；解脫道中證理同故，人、法二見，總以法之，有第三心。故論云總、別建立，名相見道。論云：有義：此三即是真見道攝，以相見道緣四諦故。有義：此三是相見道，以真見道不別緣故。釋曰：論以後義為正，故疏但云相見道有二。論云二、緣安立諦，有十六心等，前迴向品十六智寶處已引。但觀上所引論文，疏文易了，然疏中有二：先標位，云即見道位，通二見道；次大智者下，牒經以釋。當中牒釋者，大智即是二見道依，依真見道以立相故，故先明真。言即真見道者，辨位。言根本法無我智者，出體也，謂即所說無分別智。然唯識論實證二空，今文為揀勝二乘，故標法無我。言治無明者，根本智用，正破迷理無明。
疏此智親證真如下，釋善選擇大光明言。而善字兩用。善觀察者，實證如故，即上唯識實證二空所顯真如。從平等平等下，即前論文正釋論偈無得之言，以能證、所證俱離二取，故有二平等。言離二取相，即平等義。若有二取，非善觀故。
疏實斷二障下，即全用唯識論文以釋善選擇語。二障，即煩惱、所知。前入就根本能生，故云二我；今通就能生、所生，故云二障。其分別、隨眠，已如前釋。
疏即相見道下，釋相見道中文分三：初、正就相見以釋莊嚴，二、雙就二智以釋莊嚴，三、釋本論。初中即相見道者，辨位也；是後得智者，出體也。故論名方便者，以論證成是後得義；方便即巧者，以論會經。
疏法真見道種種建立者，釋莊嚴義，具如上引。謂三心、十六心，故云種種建立。
疏又莊嚴下，第二、雙就二智以釋莊嚴，不同前義但用後得。言由得此二，善達法界者，法界有事、理，二智別能了之，亦以無礙二智了事、理無礙法界等也。
疏於多百門等者，謂於一念頃得百三昧，得見百佛，知百佛神力，能動百世界，能過百佛世界，能照百佛世界，能教化百世界眾生，能住壽百劫，能知前後際各百劫事，能入百法門，能示現百身，一一身現百菩薩以為眷屬等，故云於多百門，皆由二智得自在也。
疏故論云：此事中下，第三、釋本論。然古有三釋：一云：此事中，即真見道；彼時中，即前觀分之時。二云：此事中，同前；彼時中，即後修道位中。亦須善了。如下發趣果中須知二地乃至佛果等。三云：此事，即後得相見道中；彼時中，即是根本智真見道。皆須善知。今以後義稍正，故依傍之。而皆屬相見道，並是後得，故異昔解，以法真見道觀彼正證亦後得故。
疏相望前真，故名為彼者，則相為此也。
疏：五、修道始終，論云出世間智智力得入法義故者，以後得了俗由於證真，名出世間智智；由證真達俗，故名善入；智能入法，即名為門。上寄從二地至七地竟。
鈔：疏五、修道始終等者，修道之義已見入中。
疏論云出世間智智力者，出世間智即根本智；重言智者，即後得智。從以後得下，疏釋，可知。
疏上寄從二地至七地者，以功用行滿，二僧祇滿為一類故。初地二見道後，即是修道；且約地分，見屬初地，故從二說。
疏：次下五句有五始終，寄入八地至於佛地，治菩薩於菩提五障五障在於七地至於等覺。經文但有能治，障在文外。今初、二句即能破邪論障始終。不能破邪論障，即是所治。隨所住處者，即邪論心住著之處。言次第顯說者，以宗、因、喻、現、比、教量顯己正義，隨病治之。上皆論所據。言無所畏者，即論莊嚴。後句辯才即是論體，亦論莊嚴，謂語具圓滿、順言、敦肅，故名辯才。又上皆論多所作法。所作有三：一、善自、他宗，二、勇猛無畏，三、辯才不竭。配文，可知。言光明者，性不暗故，即論出離，謂善觀察得失等故。由具上諸義，故不墮負；由破此障，得入八地。
鈔：次下五句中，疏寄入八地至於佛地者，然論但云此處菩薩於菩提有五障，不配地位；配，即遠公之意。而彼不立等覺，即佛地之中治於二障。又彼云寄在八地至於佛地，則最後句以為佛位，便乖後無佛盡之言。故疏云寄入八地等，則正在等覺，斷第五障，當入佛地，故未有佛盡。然疏文有二：先寄位釋，後約通相釋。以此五障，地前即容對治，故地地用之。由上已配七地，故依遠公，先配八地已上。然此五障亦虛亦實，謂有此障者，不得五種功德，名為實障；已登地者，實無此障，假立顯德，名之為虛。五中，前二是其解障，次二行障，後一用障。今初解障。
疏不能破邪論障，即是所治者，乖理之言，名曰邪論；不堪以正摧邪，稱曰不能。此一段具有，瑜伽十五釋因明中，論有七例。頌云：論體論處所論據論莊嚴論負論出離論多所作法。
第一、論體，有六：一、言論，二、尚論，三、諍論，四、毀謗論，五、順正論，六、教道論。一、言論者，謂一切言說、言音、言辭，是名言論。二、尚論者，謂諸世間隨所應聞所有言論。下取意略引。三、諍論，謂或依諸欲所起，自、他所攝諸欲，更相侵奪等云；或因惡行所起，自身惡行，他相譏毀等云；或依諸見所起云云。四、毀謗論者，謂懷憤發者，以染污心振發威勢，更相擯毀所有言論云。五、順正論者，謂於善說法律中為諸有情宣說正法云，隨順正行，隨順解故。六、教道論者，謂教修習增上心學、增上慧學、增上戒學等云。最後二論是真、實，能引義利，所應修習；中間二論能引無義，故應遠離；初之二論，應分別之。
第二、論處所，有六：一、於王家，二、於執理家，三、於大眾中，四、於賢哲前，五、於解法義沙門、婆羅門前，六、於樂法義者前。
第三、論所據者，據即依義。所依有十，謂所成立義有二：一、自性，二、差別。自性，謂有立為有，無立為無；差別，謂有常、無常等。能成立法有八：一、立宗，二、辨因，三、引喻，四、同類，五、異類，六、現量，七、比量，八、正教云。同類，謂隨所立法，望餘展轉少分相似云。異類，望餘少分不相似。六、現量，有三：一、非不現見，二、非已思、應思，三、非錯亂境云。此下取意釋，謂：初、如眼見等。二、如良醫授藥，色、香、味足，有大勢力，纔取便成，取所依止。病若未愈，名為應思；其病若愈，名為已思。亦如瑜伽師作地、水、火等觀，建立境界，取之所依。三、非錯亂者，謂想亂、數亂等云。上總謂有世間現量；有出世間現量，謂出世智所行境。七、比量者，謂與思擇，俱已思、應思所有境界。此復有五：一、相比量，如見煙，比知有火等云。二、體比量，謂現見彼自體性，比類彼物不現見體，如以現比過、未等；又如飲食、衣服等，現見一分得失之相，比知一切等云。三、業比量，謂以作用比業所依，如見遠物無有動搖，鳥居其上，比知是杌等；唯聞哮吼，比知師子等云。四、法比量，謂以相鄰相屬之法比餘相鄰相屬之法，如屬無常，比知有苦；以屬苦故，比空無我云。五、因果比量，謂以因、果展轉相比，如見有行，比至餘方；見至餘方，比先有行；見善作業，比知當有大富等云。八、正教量者，一切智所說言教。此復三種：一、不違聖言，二、能治雜染，三、不違法相云。已說論據。
第四、論莊嚴者，略有五種：一、善自、他宗，二、語具圓滿，三、無畏，四、敦肅，五、應供。語具圓滿，謂凡有所說，皆以其聲，不以非聲。聲者，具五德：一、不鄙陋，二、不輕易，三、雄朗，四、相應，五、義善。相應者，謂前後法義相符云。無畏可知。敦肅者，謂如有一人，待時方說，而不嚵速，是名敦肅。應供者，謂如有一人，為性調善，不惱於他，乃至言辭柔軟，如對善友云。
第五、論墮負者，謂有三種：一、捨言，二、言屈，三、言過。捨言者，取意，謂詞謝對論者，言：我不善論等。二、言屈者，為對論者之所屈伏，或託餘事，方便而退；或引外言；或現憤發；或默然等云。言過者，謂雜亂，粗獷，不辯了，無限量，非義相應，不以時，不決定，不顯了，不相續等云。
第六、論出離者，先應以彼三種觀察論端，方興言論，或不與論，名論出離，謂：一、觀察得失，二、觀察時眾，三、觀察善巧及不善巧。觀得失者，謂：我立論，無自損、損他、俱損等耶？云觀時眾：有僻執耶？有正見耶等。觀善巧、不善巧者，謂自觀：我於論處、論據等為善、不善等云。
第七、論多所作法，有三種：一、善自、他宗，二、勇猛無畏，三、辯才無竭。由有此三，能善酬答，故名多所作法耳。釋曰：上所引瑜伽，略其大綱，廣說如彼。但觀所引論文，疏文居然易了。今更略釋：一、隨所住處等者，即善於他宗；下次第顯說，兼善自宗。然經云隨所住處，亦兼論處所，而文正在執著之處，故次便云次第顯說等。
疏以宗、因、喻、現、比、教量顯己正義，隨病治之。上皆論所據者，顯己正義，即所據中所成二義：自性、差別。此二即是己宗。能成八中，文但有六，闕同類、異類。以此二但約所立，與餘有少同、異，故是喻及宗中攝之。言隨病治之者，以所執非一故。
疏辯才即論體者，流於聽表曰辯，巧應物心曰才，即是言論、宣說、教導，順正理故。
疏亦論莊嚴者，標下出莊嚴。莊嚴有五，無畏一種，前句已有。善自、他宗，後所作法中兼明。此但有三：一、語具圓滿；二、順言者，即是應供，謂不惱於他，言辭柔軟，故曰順言；三、敦肅，可知。
疏又上皆論多所作法者，此標，謂總收上二門二句以成所作法。一、善自下，列。言配文，可知者，下二可知。善自、他宗，即隨所著處即善他宗，次第顯說即善自宗。
疏謂善觀察得失等者，等取餘二，謂時眾及善巧、不善巧。從由具上諸義下，即仍前五例釋不墮負，謂有體，有據，有嚴，有作。既出離有能，何得墮負？
疏由破此障，得入八地者，謂七地中猶有此障，不入八地；破故，得入。下四句例然。
疏：二、能善答難始終，上明能破，此顯能立。第九善慧是辯才地，住即證也。
鈔：疏上明能破，此顯能立者，總釋意也。因明論云：能立與能破及似唯悟他現量與比量及似唯自悟。此之一偈總有八義：一、真能立，二、似能立，三、真能破，四、似能破，五、真現量，六、似現量，七、真比量，八、似比量。今此辨於利他，故但明能立、破。而菩薩離過，但有真能立、破，無似能立、破。
疏：三、樂著小乘對治始終，不忘菩提，上求下化故。
疏：四、化眾生懈怠對治始終，成就不疲故。
疏：五、無方便對治始終，善達五明，為一切處開悟，故能巧化。
疏：又上五障：一、不能破邪；二、雖能破，而不能立；三、雖能破、立，情樂小乘；四、雖不樂小乘，而不勤化他；五、雖化不疲，而無化方便。治於此五，行化略周。
鈔：疏又上五障下，二、重收總釋。不要對他，則令諸菩薩皆離此五，則得菩提。
疏：第六、正顯加相，論云：已說何故加，復云何加。加相有三，謂口、意、身。約別相說，口加以益辯，意加以與智，身加以增威。如實說者，能加，則局；所加，皆通。乘前語便，故先口加；得智堪說，事須起定，便身觸令覺，故為此次。此就十方佛辨。若約舍那，先意令得定，當有所說；次身光照觸增威；後雲臺說偈令演。亦義次第，非有優劣。
鈔：疏第六、正顯加相等者，疏文有三：一、引論生起。何故加，結前；云何加，生後。言云何者，謂加相云何。二、加相有三下，辨加相。言約別說者，謂以身加身，以口加口等。言如實說者，能加，則局者，謂能加隨舉一業，即加所加三業故。三、承前語便下，辨加次第。於中二：先辨諸佛加次第，可知；後若約舍那下，辨本師次第。意加，即承佛神力，入菩薩大智慧光明三昧。次身光照觸等者，即下如來加請文中放眉間光，照十方竟，云又照十方一切世界一切諸佛所加說法菩薩金剛藏之身是。後雲臺下，口加者，時光臺中，以諸佛威神力故，而說頌言：佛無等等如虛空十力無量勝功德人間最勝世中上釋師子法加於彼是也。言令演者，彼次偈云佛子當承諸佛力開此法王最勝藏諸地廣智勝妙行以佛威神分別說，即其文也。謂即先須冥加，次放光成臺，後方得臺中勸說，云亦義次第。
善男子！汝當辯說此法門差別善巧法，
如來智明所加故，淨自善根故，普淨法界故，普攝眾生故，深入法身、智身故，受一切佛灌頂故，得一切世間最高大身故，超一切世間道故，清淨出世善根故，滿足一切智智故。
疏：初、口加中有十一句：初總，餘別。總中令以樂說辯說十地法門名、相差別，不違事理，善巧成故，故云汝當辯說等。
鈔：疏總中令以樂說辯等者，謂以樂說為能說，說十地之法義故。經云辯說，說必有辭。其所說中名、相差別，即是法義，論以名、相釋於差別。亦可在口為辯，辯通四辯也。不違已下，釋善巧字。
疏：所謂下，十句別中依根本辯才，有二種辯才：一、他力辯，即是初句，謂承佛力。承何力耶？如來智明故。
疏：二、自力辯，即後九句。自、他因、緣，方有說故。攝此九力為四種淨，以因中有四義故：一、有力能作；二、無力不作；三、具二能引生；四、泯攝前三，稱理成德。故為四淨。
鈔：疏自、他因、緣，方有說故者，自力為因，他力為緣故。
疏攝此九力，此句總標。二、以因中有四下，總出四淨所以。言因中有四義者，揀非約緣，但就自力因中耳。亦如汎舉因緣生法中有其四義如穀子為因，水、土為緣，能生於芽，但就穀子，即有四義：一、緣不生，自因生故，即穀子是有力義；二、因不生，自緣生故，即穀子上有無力義；要具有力、無力，方能生芽，即第三義；總攝上三，即穀子之德，是第四義：一、有力能作，故有有作善法淨；二、無力不能作，故有無作法淨；三、具二能引生，故有教化眾生淨；四、泯攝前三，稱理成德，故有第四身淨。泯，謂泯絕，以三不相離，互相即故，便互泯奪；攝者，三不相離，舉一全收，具泯奪義。故稱理成德。
又上四義：前三行圓，後一行滿。前三之中，前二自利，後一利他。自利二中，依體、相分，故有有作、無作。然其別義正在前二。此二並以真心為體。以真心中有於三大，順體、相大故，有無作法淨；順用大故，有有作善法淨。言有作者，即是教行；教行本無，順性德用而修起，故名為有作。有作順理，故名為善；善之自體，故名為法；法出垢染，目之為淨。言無作者，即是證行；性出自古，不由緣造，故名無作。此無作體，更不順他，不立善言；若約性善，亦可名善。論依前義，故無善字；法淨二義，不異前釋。然其純真不生，單妄不成；真、妄和合，方有所作。無明內熏，惡友外引，造諸惡行，背真流轉；真如內熏，善友外引，造諸善行，反本還源，順真名善。順真為善，即無妄可治，不成善故。由順性無慳貪，故隨順修行檀波羅蜜，則反慳貪，成於檀度之善。餘可例知。然此二淨若在凡時，但可有性名作、無作，不得名淨。然無作體，古今常湛，體無增減，約就於緣，有隱，有顯，有始，有終，說因，說果；有作法體，本無其體，但可依生，方名有作，如樹有芽等，乳有酪等，非是事有。然雖修生，若無有性，修不可生，故作、無作皆名有性。此二入住，有作名為習種性攝，無作名為性種性攝。若就解行，有作名方便淨，無作名體性淨。今就聖位，有作名教行，無作名證行。若至果位，有作名方便淨、菩提、涅槃及報身佛，無作名為性淨、菩提、涅槃及法身佛。此二無礙。今明剛藏內順德用，萬行爰增，云有作淨；心冥性德，思慮斯寂，有無作淨。大意如是。
疏：一、淨自善根者，有作善法淨，即是教行，亦約相故，名為有作。
二、普淨法界者，無作法淨，此約證行，亦約體故，名為無作。依此性、相，而有說故。上二皆自利。
三、普攝眾生者，教化眾生淨，即是利他。
鈔：次正釋文。疏一、淨自善下，釋此一淨，文有四節：初句牒經；二、有作善法淨，依論立名；三、即是教行，出其行體；四、亦約相故，名為有作，依體釋名，謂由約相約教，故有修作。修作即是教行。
疏二、普淨法界故者，釋此一淨，文有五段：一、初句牒經。二、無作法淨，依論立名。三、此約證行，出其行體。四、亦約體故，名為無作，依體釋名；由約體故，無有修作，但出妄染，故得稱淨，如拂雲霧，顯出晴空。故此但約顯體名淨，不同前門對治名淨。五、依此性、相下，雙結上二。先結二淨，性即體證，相即相教；後上二皆自利者，結上自利，生下第三利他故也。
疏：餘六句經，皆名身淨。
鈔：疏餘六句經下，釋第四淨，疏文有三：第一、標名，約體無垢，故名身淨。
疏：攝為三種盡，皆顯二利，滿故成德。成德有二義：一、當位顯益，有菩薩盡；二、寄對辨勝，有後二盡。
鈔：第二、攝為三種盡下，依論開義。於中亦三：初句標，望論是開為三，望經六句，六攝為三。二、皆顯二利，滿故成德者，總顯三盡，但滿上三句二利，故下三盡中皆有二利。三、成德有二下，出三所以。言後二盡者，一、對下彰出，有二乘不同盡；二、對上彰入，故有佛盡。故此三盡，約人為三：一、自約菩薩，二、出二乘，三、上同佛。
疏：初菩薩盡者，因位窮終故。攝經三句：初句位滿，謂十地勝進，破和合識，顯現法身；非心意識之所能得，唯如智所依，成於智身；菩薩照寂，故云深入。
鈔：疏初菩薩盡者下，第三、隨文解釋。於中初句標名。具足，論云：一、菩薩盡，有二種利益。疏初句位滿是一益，即顯後二句成益為二。今初即經深入法身、智身故。從謂十地下，疏釋。今疏先以起信意釋，後用本論。
今初即釋本覺中隨染本覺之文。論云：復次本覺隨染分別，生二種相，與彼本覺不相捨離。云何為二？一者、智淨相，二者、不思議業相。智淨相者，謂依法力熏習，如實修行，滿足方便故；破和合識相，滅相續心相，顯現法身，智純淨故。今正用此智淨相。言智淨相者，即本覺隨染還淨之相；不思議業相者，明還淨本覺業用之相。此之二門若離染緣，則不能得成，故云隨染。此智淨中，論文先明因法力熏習，此是地前，非今所用；如實修行，此當地上；十地行終，故云滿足方便。此在金剛因位之極。今疏取意，故云謂十地勝進。
從破和合識下，辨果也。謂本以不生不滅與生滅和合，名阿賴耶識。今破和合識，由滅生滅之相，顯其不生不滅之性。此根本無明盡，故心無所合，即顯法身本覺義也。即於此時能染心中滅業相等相續之相，不滅心體，故令本覺還源，成淳淨圓智。以相續心體即本覺故。今疏不引智淳淨者，智淳淨言，意在下疏。
疏從非心意識下，是本論意。論具云：菩薩盡者，法身離心意識，唯智依止，如經法身智身故。今疏言非心意識之所能得，即取論意，反成法身；了心體離念，不可得，故說名法身。故慮知集起，思量分別，安能得耶？從如智所依下，釋智身體。此一句向上順成法身，法身唯為智依，故非心等能得。二、向下成智身，即依法身之智，即是智身，始覺義也。然此始覺無別始覺，即是本覺隨染而作。今染緣既息，始還同本，故云淳淨。即法、報一體。故經云：唯如如及如如智獨存，名為法身。故次下論云：若無明滅，相續則滅，智性不滅。明知智身全同法性，如金成像，像不離金，從能、所證義分二身耳。
疏菩薩照寂，故云深入者，此以瓔珞經釋深入義。彼經云：等覺照寂，妙覺寂照。今是菩薩，故云照寂，則等覺已還，未為深入。
疏：後二句成益：一、成現報益，得佛灌頂，受佛位故；
二、成後報益，十地攝報，生大自在，云高大身。高大二義：一、色形中極，量最大故，居有頂故；二、約三乘，此成報身，位極普周，故云高大。論云摩醯首羅智處生故者，智處亦二義：一、摩醯首羅智自在故；二、攝報智滿，成種智故。
鈔：疏後二句成益等者，此句總標。一、成現報，纔證十地，得離垢三昧；末後有一三昧，名受一切智勝職。此三昧現在前時，有大寶蓮華忽然出現，身坐其上；十方諸佛現身灌頂，名為受位。故是現報。廣如第十地說。然汎明受位略有三種：一、唯就相，如彌勒等，示居長子，已窮聖位，授記當來，次補佛處；二、就相顯實，如迴向所引，名為得位；三、唯就實，十地行滿，眾累永寂，法身之相顯自心源，名為得位。雖有三義，今取第二，故云現報。
疏二、成後報益，疏有三節：初句標名；二、十地攝報下，取論意釋經；三、正引論釋。二中，然十地各有攝報之果：初地多作閻浮提王，二地輪王，乃至十地為大自在天王。今是第十。言色形中極者，俱舍云欲天俱盧舍四分一一增色天踰繕那初四增半半此上增倍倍唯無雲減三，謂色界十七天，初之四天各半踰繕那，至於第四，方二由旬。此上增倍倍，謂第五有四，第六有八，七有十六，八有三十二，九有六十四；第十合有一百二十八，十即無雲，欲成上都數，故減於三，有一百二十五，則第十一有二百五十，十二五百，十三一千，十四二千，十五四千，十六八千，十七一萬六千。故至十七，即色究竟。身高一萬六千由旬，故云高大。言居有頂者，唯是色界之頂，無色無處故，此便為三有之頂。
疏二、約三乘下，上就攝報，王身為大；今約成佛，報身為大。然云約三乘者，以一乘中唯說攝報多作此王，亦不必作，而其實成妙覺不局於處，不定於天。於閻浮提成，亦成真佛，故指三乘。而三乘意，亦就攝報，身為彼王，於彼成佛，即周法界。學人便謂報身之佛在色究竟，則令報身、報土皆成局劣，故指三乘便為不周法界。
疏論云下，三、引論釋。從智處二義，即疏釋論。二義亦順上高大二義：一、即就攝報之身，智便自在，故賢首品云摩醯首羅智自在大海龍王降雨時悉能分別數其滴於一念中皆辨了，即其文也。然此天何以為智處耶？以下天定少，四空定多，以四禪中定、慧均等，色界中極故。又約二乘之人，多以無漏之智熏習禪定故。
疏二、攝報智滿，成種智故者，此有二意：一、約未成佛，但是十地攝報居彼；智度已圓，故云攝報智滿。二、就彼天上得成菩提，具足種智，名為智處。然論成佛，通說有三：一、寄化顯實，在閻浮提，即周法界；二、寄報顯實，在色究竟成，便徧法界；三、就實顯實，妙出三世，不可定其時、處、身相。今就中義。
疏：二、寄對顯勝中，一、對下彰出，有二乘不同盡。攝經二句：一、超一切世間道者，度五道故。道即因義。二、清淨出世善根者，論云復涅槃道淨故，以二乘雖度五道，有三餘故，不淨涅槃；今無三餘，故云復淨也。由具此二，故不同二乘。
鈔：疏二、寄對顯勝下，釋後二盡。此句總標。一、對下彰出下，釋第二盡也。疏以二乘雖度五道下，疏釋上論涅槃道淨。言三餘者，一、無明住地惑為煩惱餘，二、無漏有分別業為業餘，三、變易生死為苦餘。故有三餘。涅槃非淨，即佛性論文。故法華云：是人於何而得解脫但離虛妄名為解脫其實未得一切解脫佛說是人未實滅度斯人未得無上道故等。第一疏中已廣分別。今則金剛藏已出三餘，故涅槃道淨。經言出世善根者，根者，即無貪等。既盡所知，超度變易，滿菩薩行，諸度皆圓，常樂我淨，三德皆圓，處而不住，故涅槃道淨。
問：此句不同二乘，義則可爾，上句度於五道，則不同凡夫。何名不同二乘？有人答云：但約超勝，略無凡夫。此義不然。今謂凡夫，此不足論。今明正度五道，有濫小乘，故淨涅槃顯不同彼，故合二句，方成此盡。又二句皆濫二乘，今皆不同。由淨善根，故不住涅槃；由度五道，故不住生死。合二無住，故不同二乘，度於五道入涅槃矣。
疏：後一、望上顯同，名為佛盡，等覺菩薩同滿種智故。
鈔：疏後一、望上顯同下，明第三盡。此句顯意標名。言滿種智者，釋一切智智字。此有二意：一、上一切智是根本智；重言智者，是後得智。此二無礙，名一切種智。二、依論經意，上一切智是佛，下智字是佛智慧，故論云：得一切智人智滿足故。二義皆是種智。
疏：自力辯中多義顯者，校量後後勝前前故。
鈔：疏自力辯中下，解妨。問意云他力唯一句，自力有十句者，答謂他力總彰佛加，不在彰於佛德；自力欲彰剛藏勝德，故具列多句。後後勝前前，則無德不備，如無作法淨即勝有作善法淨，教化眾生勝前自利，身淨已勝前三，皆顯二利滿故。身淨中受位過於位滿，後報勝於現前；得涅槃道，後勝於前。同佛種智，謂位極尊勝，方顯剛藏從因至果無德不備，方堪說法，故廣顯之。
爾時十方諸佛與金剛藏菩薩無能映奪身，與無礙樂說辯，與善分別清淨智，與善憶念不忘力，與善決定明了慧，與至一切處開悟智，與成道自在力，與如來無所畏，與一切智人觀察分別諸法門辯才智，與一切如來上妙身、語、意具足莊嚴。
疏：第二、意加中二：初正顯，後徵釋偏加所以。前中十句：初總，餘別。總中身有二種：一、與無上勝威德身，如王處眾，無能映奪；二、與辯才無能映奪身。前色身勝，後名身勝。
鈔：疏第二、意加者，當時如來但意地冥被，與其智力，都無言說，皆集經者言。
疏總中身有二種者，論經總句云與金剛藏菩薩真實無畏身。無畏，即無能勝義。上力被下，故名為與；雖己之智，即不可他用，約為緣助，故得言與。如鬼入身，尚增智辯，況於如來！問：此與為暫？為永？答：有三義：一、就實相，金剛藏上契佛心，佛力下被，相應為與，此與則常；二、就化體，既金剛藏化周法界，無時不說，隨說即與，無有暫廢，亦得名永；三、就化相，有說、不說，說時即與，此則非永。然此總句亦總亦別。總，謂總攝十句，為無能勝身故；別，謂此句即當色身，後九句別唯屬名故。二名已去，即得名身。身者，聚義。
疏：後與無礙下，別。別開名身，成九種身。
鈔：疏後與無礙下，釋別句。於中有四：一、總顯別句，不通色身。
疏：所加通三，故增其色身。
鈔：二、所加通三下，解妨難。謂有難云：上云口加增辯，意加益智，身加增威，今何意加而增身威？此即難前身勝，故為此答。亦是此釋，云：如實意者，能加，則局；所加，則通。故隨一業，皆加三業。今此意加，故益身勝；由意得智，便說無礙，即益口也。
疏：在心名智，在口稱辯。經云與智，論判為名，二文影略，顯義方備。
鈔：三、在心名智下，會論同經，正顯所加，通加口義。
疏：一、與不著辯才，說法不斷，無滯礙故，謂無偏住著，故不滯事理，云無礙樂說。
鈔：四、一、與不著下，隨文別釋。九中，前八與其自在說智，後一與其殊勝化業。前中相從攝為三對：初二句一對，前句說能，後句能說智，令知世法。次三句為一對，初句說能，後二句能說智。於中，前句方便智，後句了理智。後三句為一對，前二句說能，後一句說智，令知教法。然案文影略，故為此判，實則智、能皆通諸句，故總名與智。已總科判，今當別釋。今初一、不著辯才，疏文有四：一、此上即論標名，峻若懸流，無澁滯故；二、說法不斷，無滯礙故，即是論釋；三、謂無偏住著，故不滯事理，即疏釋論；四、云無礙樂說，疏舉經帖。下八大同。
疏：二、與堪辯，分別法相，能正說故，名為清淨。論云：善淨堪智有四種：一者、緣，二者、法，三者、作，四者、成善知此義成不成相故。此言緣者，即因緣生法，亦名觀待；二、法者，即法爾之法；三、作者，此二作用；四、成者，引正理例，證成上三。若順此四，名為成相；不順此四，名不成相。菩薩善知，故堪能。有說名為堪辯。然其此四，經論多明，相續解脫經名為四成相續解脫即解深密經，前、後異譯，深密第五名為四種道理。然上二經，文博義隱。今依雜集十一釋之，名次全同深密。彼論云：觀待道理者，謂諸行生時，要待眾緣，如芽生時，要待種子、時節、水、土等。二、作用者，謂異相諸法各別作用，如眼等根為眼等識所依作用，色等境界為眼識等所緣作用等。三、證成者，謂為證成所應成義，宣說諸量不相違語。所應成義者，謂自體差別所攝所應成義；諸量不相違語者，謂現量等不違立宗等言故。四、法爾者，謂無始時來，於自相、共相所住法中所有成就，法性法爾，如火能燒等，有為法無常等。而彼經、論次第爾者，謂緣生之法，有此作用，以理成證；後結諸法性、相常爾。今論義次，已如前說。
鈔：疏二、與堪辯，此論標名；分別法相下，疏以論意會經。由解法相，故能正說。解，故名堪；正，故名淨。從論云下，別示堪相。解此四事，名解法相，故堪說法。於中二：先舉論正釋；後此言緣者下，疏釋論文。於中三：初取意略釋；次然其此四下，略指二經；後今依雜集下，引論正釋。於中二：先正釋；後而彼經、論下，明其次第。
疏所應成義者，謂自體差別者，即聲為自體，常、無常等而為差別；又色是自體，形色、顯色、表、無表等而為差別。言現量等者，等取比量、聖言量。不違立宗等言者，等取於因。因唯一字，何故不言？不違宗因。今等取言，云何等言？如云：聲是有法，定無常故；宗法因云：從緣生故。此言既多，今立宗等言四字攝之，故云等言。
疏如火能燒等者，此釋自相，下釋共相。
疏：三、即任放辯才，說不待次，言辭不斷，處處隨意，不忘名義，故云善憶念不忘力。謂隨門異說，不忘本宗故。
鈔：疏三、任放辯才。於中三：此標名，言說恣心，故名任放；二、說不待下，論釋；三、謂隨門下，疏釋論。然論經云與善憶念不忘加，論釋加字，云：是不忘加，意力故。所以偏就此釋者，意加正為不忘故。
疏：四、能說辯，隨所應度，種種譬喻能斷疑故。謂應機斷疑，故名決定；能隨所應，是謂明了。
鈔：疏四、能說辯者，初、舉論；二、謂字下，疏會論就經。
疏：五、不雜辯，三種同智常現前故。三同智者，即自相、同相及不二相。自相者，色、心等殊故；同相者，同無常、苦、無我故；不二相者，即一實理。又自相即俗諦，同相即真諦，不二即中道第一義諦。金剛仙等諸論，皆明此三。無法不爾，故云徧至一切；菩薩所了，故云開悟。
鈔：疏五、不雜辯下，初舉論，三義無亂，故云不雜；次三同智下，疏釋論；無法不爾下，會經。
疏：六、教出辯，以十力智自在化物，斷惑得果，故云自在成道。
鈔：疏六、教出辯。然論但云：得佛十力不壞，於可度者斷煩惱故。釋曰：謂令眾生斷惑出離，故名教出。而論經云與佛不壞力故，故有不壞之言。今疏云化物，即是教義；斷惑，是出義。論無得果之言，今會經文成道二字。
疏：七、不畏辯，於他言說，不怯弱故。
疏：八、無量辯，於一切智隨順宣說修多羅等法，六種正見故。六正見者，即是法門。金剛仙論云：一、真實智正見，能知理法；二、行正見，能知行法此二教旨；三、教正見，能知教法；四、離二邊正見，知前理法，不同情取；五、不思議正見，知前行法，成德出情；六、根欲性正見，知前教法，說隨物心。瑜伽六十四名六種理門，大旨無異。
鈔：疏八、無量辯中，先舉論。言修多羅等，等餘二藏。次言六正見者下，疏釋論。此六正見即深密中六種理趣，已如普賢三昧品說。此中名小異爾。其能知教法合云教道。前三為本，後三次第釋於前三。就其所知，名為理趣；就其能知，名為正見。全與前同。若約今文，前三即理、行、教，略無果耳。
疏：九、同化辯，一切如來同以三輪化故。三業殊勝，故曰莊嚴。上十已辨他力。
鈔：疏上十已辨他力者，然論文中無有自力、他力之文，以前口加中有自、他力二辯才故。以義例之，故此上已有佛正與智，故為他力；具德堪加，故為自力。
何以故？
得此三昧，法如是故，
善淨深心故，善淨智輪故，善積集助道故，善修治所作故，念其無量法器故，知其清淨信解故，得無錯謬總持故，法界智印善印故。
疏：第二、何以故下，釋偏加所以，以顯自力堪加。偏就意業釋者，意為本故。初徵意云：諸佛慈力，若隨闕者，可許偏加。既有力能與，有慈能普，何以上十偏加剛藏，而不加餘？下釋十句：初總，餘別。總明得此三昧，法合偏加，剛藏得此，餘不得故。何以得此三昧下，別顯中有二因故：一、本願所致故，即初句顯示；二、善淨下，三昧身攝功德故。
鈔：疏何以得此三昧者，疏徵得三昧之由。上總句中，由得三昧，故得偏加。今徵意云：三昧殊勝，何以能得？下，別顯下，答有二因：一、宿願深重，謂因中發願，欲證十地智光三昧，故今得之；二、是現緣，即三昧身攝功德也。現身無德，雖有宿願，亦不能入。然諸菩薩，皆具此德，隨門顯法，在金剛藏故，偏言其有。又據佛力能加草木，何要有德？欲令菩薩進修具德，上契佛心，方得加故。表此地法，證方說故。
疏：此復八種淨，依自利、利他故，謂前四自利，後四利他。
鈔：疏此復八種下，就總開別。於中有三：初、總科，二、別釋，三、總顯為因。今初，先出論文；謂前四下，疏釋。
疏：一、善淨深心是因淨，信樂至極，能趣菩薩地盡，皆清淨故，故云善淨。此一為眾行本，故名為因。次三明自利行德，謂：二、即智淨，趣菩薩地盡修道真如觀，如日輪圓滿普照法界故此即智德；三、身轉淨，謂生生轉勝，集助道福德故；四、心調伏淨，善斷煩惱習，故云修治此即斷德。上三亦證、助、不住。後四利他中，五、聞攝淨，能聞持佛法，故為法器。此利他方便。餘三利他行體，即身、語、意業：六者、通淨，以勝神通生物信解故；七、辯才淨，由總持力於一字中攝一切字句，前、後無違，故無錯謬；八、離慢淨，謂雖化眾生，以實智印印之，不違法界，故無化慢。
鈔：疏一、善淨深心下，別釋。此一句中，文有五節：上句牒經。二、云是因淨者，是論立名。三、信樂至極，趣菩薩地盡，皆清淨故者，是論釋義。論中具云：一、因淨，深心趣菩薩地盡清淨故，如經善淨深心者，信、樂等，復是一切善根本故。今疏取後論向前釋。其信、樂字是論釋經深心，即初地契理淨心。論主但云信、樂。其至極兩字，即是疏釋深心之言，以信、樂殷重，故曰深心。由此深心，故能得第二、第三乃至十地，為菩薩地盡，即論等字。既至地盡，障無不除，云盡清淨。四、故云善淨，即疏以論會經。五、此一為眾行本，故名為因，即疏釋論立名，即復是一切善根本也。既此為因，則顯下德為其行體。
疏謂：二、即智淨，趣菩薩地盡修道真如觀者，舉論，則顯初句是見道故。次如日輪下，義取論釋。具足，論云：此真如觀內智圓滿普照法界，猶如日輪光徧世界故。然今疏文，言含法、喻。
疏三、身轉淨者，助道能得出世報身名身；初地已上，受身非一，後後勝前前，名生生轉勝，總由助道福行淨故。
疏四、心調伏淨，空、有自在，名心調伏。言善斷等者，不著有故，斷粗煩惱；不住無故，斷微細習。無住而斷，故稱善斷。言故云修治者，以論會經。無住是菩薩本業，即是修治。故論經云善修本業，本業即今經所作，亦是以無住心修前證、助以為本業。言此即斷德者，初是智德，則顯助道是其恩德。已配三德，下配三道，故有亦言。
疏五、聞攝淨，謂聞持智而為能念，其無量法即是所念。持即是念。具能、所持，故為法器。論云一切如來所說祕密法者，一切明廣，祕密顯深。若不持法，不能利他，故以聞持而為方便。其無量言，便含二義：一、多無分量，二、深無分量。
疏：上八句中，前四自利因：一、精進因，二、不忘因，三、勢力因，四、彼不染因。如次配前四句，謂由深心能起行等。後四利他因，謂：五是斷疑因，由知法故；六是敬重因，以神通力令信入故；七是轉法理因，法若壞時，假餘尊法誦持故；八教授出離因。論云：如是化者，得自利不忘故。此意明：若化時取相，以法界印即自利不忘，便能出離。
鈔：疏上八句下，第三、總顯上八行能為因義。
疏謂由深心能起行等者，前明深心是起行方便。起行即是精進，故深心為精進因。二、由得如智，故常不忘；三、由助道成勝勢力；四、由不住道，不住空、有、生死、涅槃，故無染著；五、由自念法，能斷他疑；六、由神通故，令他敬重。敬重即是信入。
疏七是轉法理因者，即無錯謬總持。法是教法，理是義理，化流名轉。謂正法滅時，假餘外法，流通、誦持彼正法義。故以總持持餘尊法為教理流轉之因。
疏八教出離因者，具足，論云教授出離因，即經法界智印善印故，謂教授於他，由契法界，自出取相，即化而無化也；亦令他出。次引論釋。此意明下，疏釋論。
爾時十方諸佛各申右手，摩金剛藏菩薩頂。
疏：第三、身加，增威令起故。言各申者，不離本處而申，即延促無礙；諸佛皆摩，故云各申，即一多無礙。即四通中如意通也。餘義如前第三會中說。
鈔：疏不離本處等者，今經但云各申右手，論經云爾時十方諸佛不離本處，以神通力，各申右手，故疏為此釋。
言即四通者，智論云：一、如意通，轉變自身，以大音聲聞一切等；二者、幻通，轉變外事；三、法智通，智法無礙；四、聖自在通，能於苦中生於樂想，於彼樂中能生苦想，於苦、樂中生於捨想。如是一切，今於自身但延促、一多，故是如意，非餘三也。
摩頂已，金剛藏菩薩從三昧起，
疏：第四、摩頂已下，起分。所以起者，三昧事訖故。云何訖？已得勝力故。雖已得力，何不且定？說時至故。何不定中說？定無言說故。
鈔：疏所以起者，三昧事訖等者，徵其起因，乃有四義。論主但云：即三昧起者，以三昧事訖故。又得勝力，說時復至，定無言說故。釋此論文，乃通二勢：一、當句釋；二、相承釋，即今疏意，後後躡於前前。若當句釋者，言事訖者，上入三昧，為顯已證，故能宣說；今已顯竟，故名事訖。二、前入三昧，為受佛加；今佛已加，云得勝力。三、前入三昧，為觀物機，隨順受法；物悟在今，故云時至。四、前入三昧，顯證離言；今說起定，反顯所入寂滅離言，故云定無言說。當句，則顯入定有其四義，句句不同；相躡，則得勝力言含於多意，謂顯證得加，觀機已竟，皆名得力。應存二釋。
疏：第五、普告下，本分。略示綱要，為廣本故；亦與下請為其本故。
鈔：疏第五、普告下，本分者，若約教道分三分者，此下當其正宗，正說地故。如品初所明，例如法華，方便品去以為正宗。此中本分如雙歎二深，下請分如身子三請，說分如彼廣明開權顯實。故前四分為序，即起說之由，令物生信；今此本分舉法歎勝，令起樂欲，是所成行。文中有四：一、釋名，二、解妨，三、科判，四、釋文。
今初。何名為本？生下二分。故於此中略示綱要有體有相。說分之中，說於地相以顯體故；請分，聞於名體而申請故。若別說者，十名地相，即說分本；說分廣顯十地相，故云為廣本。此中地體，即請分本。請分廣顯地體寂滅，出言道故，故云亦與請分為其本故。
疏：不請而說者，不自說本，眾則不知為說不說，又復不知欲說何法故。
鈔：疏不請而說下，二、辨妨。妨云：下待三請，此何不請？答：有二意：前意疑說，後意疑法。謂設知欲說，不知說何，此即無問自說經也。
問：上言佛加為令說法，何言不知為說不說？答：諸佛雖加，不知剛藏承力說不。
問：上言說不思議諸佛法明，云何言復不知欲說何法？答：不思議法中，門別非一，故猶不知。若爾，上以能加同名金剛藏，則知所為是金剛法。云何不知？答：藉相表知而非決定，猶名不知為說何法。
疏：文分為三：初、明六決定，以為地體；次、佛子！何等下，標列十名，以顯地相；三、佛子！我不見下，舉十方同說，彰地要勝。
鈔：疏文分為三下，三、科判也。科為三段。若別對者，對下請中互相成、起。此初地體起下請中地體寂滅，後顯寂滅成此標體。此彰要勝起下大眾，令生樂欲；下自陳有根有欲，即成於此。其第二段自對說分，此能起彼，彼能成此，可知。
普告一切菩薩眾言：
諸佛子！諸菩薩願善決定，
無雜，不可見，廣大如法界，究竟如虛空，盡未來際，徧一切佛剎，救護一切眾生，為一切諸佛所護，入過去、未來、現在諸佛智地。
疏：今初、地體，已如前辨。文中初句標告；諸佛子下，正顯。於中，初句總明；後無雜下，別顯。總中言菩薩願善決定者，標人列法，故云菩薩。於大菩提立誓趣求，故名為願，即下初地中發菩提心也。此願所以名善決定者，以真實智攝故，謂攝導此願，皆令順理，決擇楷定故。
真智即善，善即決定，持業受名。故論云：善決定者，即是善決定。此揀依他受名也。此已入初地，是證決定，非是地前信地所攝之願受決定名。若通論決定，有其六義：一、約行體，決定堅固；二、望所證，決定須證；三、定能斷惑；四、決信不疑；五、決能度生；六、決成佛果。
鈔：疏今初、地體，已如前辨下，四、釋文，即品初有十體：一、離言體，二、所證體，三、能證體，四、能、所契合體，五、隨相體，六、三昧體，七、就德體，八、隨要體，九、總攝體，十、唯因體。今此即當第八隨要，以六決定而為體也。
疏就總中言菩薩願下，釋此總句，文有六段：一、解菩薩。
疏於大菩提下，二、解願義。於中有二：初正釋願，願以希求為義故；後即下初地中發菩提心者，即指下初地住分之中菩提心生，即是此願，故下論文還指此願。故彼文云：生是心者，是本分中願善決定。良以心、願體一，故二處相指。兩處之文俱顯地體，謂出世真證善根，以能增長順趣菩提，故說名願，亦名發心。體雖是同，隨義有異，心、願不同。言義異者，謂於大菩提，起意趣向，是發心義；要彼屬己，是其願義。問：願善是諸地體，說分已下皆是地相，何故偏指初地發心？答曰：就始言故。又問：願善是體，說分已下但是地相，云何指相而得顯體？答：總相指彼，在地相中分別指彼，即相所顯；果分發心，是此願矣。
疏此願所以下，第三、釋善決定義。願是希求。若地前願，不得稱善決定。今是證智相應之願，相應之願真能隨理，故名為善，此善即是決定之義。
疏真智即善下，第四、會六釋。於中有二：先正釋；後故論下，引證迴文未盡。合言善決定者，善即是決定。
疏此已入初地下，第五、揀善決定。地前亦有相心之善，非真智攝，不名決定；地前亦有決定，復非至順於理，不得稱善。故地持說決定有三：一、種性地名為決定，定為佛種；二、解行地名為決定，定能發心；三、初地已上名為決定。今是第三，揀非前二。
疏若通論決定下，第六、通顯決定得名，唯取第三決定耳。下別句中有六決定，一一皆具今之六義。
疏：後別中，此善決定有六種，即經六句。
瑜伽、地持，皆說此六，名次小異，大旨不殊。
此六行相，前五自分，後一勝進。五中，前四自利，後一利他。四中，前三明行體德，後一顯行功能。三中，前二行體周圓，後一行德具備。二中，初一明行自體，後一顯行離過。是故自體離過，攝德為因；二利行圓，成就佛果。是此行相也。
鈔：疏後別中，此善決定有六種者，釋此別句，經前有三：初、就總開別。二、瑜伽下，指文引證。既諸論皆說，故要為六。疏此六行相下，三、通相料揀：先從後漸收；後是故自體下，順牒結示。
疏：一、無雜者，即觀相善決定，真如觀一味相故。謂正體緣如，境、智一味為觀之相，則無帶相之雜。
鈔：疏一、無雜等者，文總有四：一、牒經。二、即觀相善決定者，論主立名。總中開出，故有決定。三、真如觀一味相故者，即論釋也。真如觀釋觀，一味相釋相。理絕妄情，說之為真；諸法體同，目之為如。照理名觀；觀之體狀，故名觀相。四、謂正體緣如下，疏釋上論。正體緣如，轉釋真如觀。言正體者，揀非後得，是根本智，名為正體。此是能觀。如是所觀，緣即觀義。故唯識云：若時於所緣智都無所得爾時住唯識離二取相故。境、智即是二取，離二取相，故為一味，即以一味為觀之體相。一味是喻，如海雖廣，同一鹹味；亦如眾藥，煮之一器，其味無別。能觀、所觀，皆無所得，即為一味。
言則無帶相之雜者，以論會經。經云無雜，論以一味相釋無雜也。若是地前現前立少物謂是唯識性以有所得故非實住唯識，未能忘如，為帶如相，此相為雜；今俱無所得，故無此雜。
疏：二、不可見者，是真實善決定，非一切世間境界，出世間故，謂此真智超出世間可壞之法，故名真實；真實故，非世智所見。
鈔：疏二、不可見者，牒經；是真實善決定者，論立名也；非一切世間境故者，是論釋義；謂此真智下，疏釋於論。由此句明行體離過。行成離妄，故曰真實；緣觀不覩，名非世間境。言出世間故者，轉釋非境。既是出世，世智安知？經云不可見，斯乃契實反望。情想虛妄，由來不有，故名為出，非有世間對之出也。謂此真下，疏釋，可知。
疏：三、廣大如法界者，勝善決定，論總釋，云：大法界故，一切諸佛根本故。此中，上句出所如法界，亦釋大義；下句顯能如地智，亦釋廣義。法界所以名界者，一、是因義，迷悟根故；二、是性義，法本性故。今能如地智為佛根本，故得如之。況體合如，無所如矣！
下開義釋，經標廣大，釋以勝善。此云何同論總釋？云：大、勝、高、廣，一體異名，法相義故。言一體者，唯一味故；異名者，隨法相義故。體無不在曰大，而相非情取曰勝；理超數表為高，用無不該為廣。上釋廣大二字。次釋法界名，云：一切法法爾故。一切法者，釋法字；法爾者，即是界義，性自爾故。下法爾字，皆倣此知。
此上釋所如法界。下辨能如地智，亦受四名：一、雙釋大、勝義，云：復法界大真如觀勝諸凡夫、二乘智等淨法，法爾故。此云淨者，異前所如，體該染、淨故。此即根本智地。當體稱如，周徧名大，形對凡、小，超劣名勝。二、釋廣義，云復法界大方便集地，謂說大乘法法爾故者，以證真了俗，廣集大行，既通二智，故曰大乘。三、釋高義，云大白法界善法法爾故，謂無漏善法，出世表故，即二智所成之善。故隨義立四，不出境、智一如。
鈔：疏三、廣大如法界者，牒經；勝善決定，即論立名。此明行德。行合法界，隨義廣大，故名為勝。
疏論總釋下，以論釋相。然論有二段：一、總釋，二、重料揀。前段疏中，先舉論文；後此中上句下，疏釋論。上句即論云大法界故，下句即一切諸佛根本，以地智是諸佛根本故，如法界之廣大也。從法界所以下，別釋二句：先釋所如法界；後今能如地智為下，合上二義。法界為悟之根，今地智為菩提智根；法界為諸法性，今地智為佛本性。況體合下，釋成上義。地智所以得如法界者，由契合故。合則一味，離於二取，故無所如。智即是如，況復相契！如是，方是真實如法界矣。
疏下開義釋下，即論第二重分別。於中二：先疏假問生起；後論總釋，云下，舉論解釋。先總，後別。總中，先舉論文；後言一體者下，疏釋論。既是一體異名，故不妨將勝釋於廣大，便更將高釋廣，理亦無違，四義同體故。
疏法爾者，即是界義者，梵云達摩馱都，此云法界，亦云法爾故。
疏一、雙釋大、勝下，論釋能如，文有三段，義包四字。於三段中，皆初句標舉論意，次舉論文，後疏釋論。並顯，可知。
疏故隨義下，總結上三節。又大字為總，故上四節皆有大言。餘之三義，在三別中雖無其名，義無遺矣。然其三段皆應有說大白。第二顯廣，云說大乘；第三顯高，特云白也。
疏：四、究竟如虛空，盡未來際，是因善決定，此有二種：一、成無常愛果因，是因如虛空，依是生諸色，色不盡故；二、常果因，得涅槃道故，故經云盡未來際。
有釋云：一、為生因，生菩提有為果故；二、為了因，了涅槃無為果故。此順法相，不順經宗，以經宗常與無常非一、異故。今更直釋論文，明此地智有其二能：一、寂而常用，故為無常因；用雖虧盈，而智無起滅，如所依空非無常故。經明此智究竟如空。二、用而常寂，故為常果因；雖涅槃永寂，而智體不無。不爾，將何窮未來際？若會三身者，用為化身，寂為法身，智為報身，非無常矣。設智為了因，亦雙了菩提、涅槃，故論云涅槃道，道亦菩提故。若相融攝，固不在言。言無常愛者，用適機故。
鈔：疏是因善決定者，是論立名；二、此有下，論釋；三、有釋云下，疏釋論。於中三：初、敘昔；二、此順法相下，辨順違；三、今更下，申正釋。於中分五：一、正釋。言用雖虧盈者，正揀智體非無常義。智體如空，空非無常；所生之色有起有滅，如用應機，說為無常。言究竟如空者，謂畢竟無有不如空義。二、若會下，會三身，明報身不在無常因中。三、設智為了因下，遮救。恐彼救云：智為了因，了於涅槃；若為生因，生於菩提。故今答云：性淨菩提亦了因所了，本具智慧光明義故。四、故論云涅槃道下，釋成上義。古譯菩提，名之為道。是故疏云道亦菩提，明論亦說菩提、涅槃以為常矣。用是無常。若別對菩提、涅槃因者，即寂之照是菩提因，即照之寂是涅槃因。寂、照既融，二果亦融，故云若相融攝，固不在言。五、言無常愛者下，隨難釋論。
疏：五、徧一切佛剎，救護一切眾生者，大善決定，隨順作利益他行故，即普覆名大。論又云次前善決定，此願世間、涅槃中非一向住故者，謂由前因善，則大智不住生死；由此大善，則大悲不住涅槃。前雖有應用，亦智所成故。有云：取前常果因，故不住生死；取前無常果因及此大善，為不住涅槃。亦不違理。然約雙遮，則俱不住；若約雙照，即二俱住。謂大悲故，常處生死等，是故論云非一向住。
鈔：疏大善決定者，此句標名；二、隨順下，論釋相；三、即普覆名大，疏釋論名。
疏論又云次前下，舉論釋不住義。於中二：先舉論；後謂由下，疏釋論。於中三：初、牒論正釋，二、敘異解，三、廣釋不住。今初，又二：先正釋；後前雖有應用，亦智所成者，遮難。恐有難云：常果因是智，無常果因為用，既為應用，豈不是悲？答：因善中已成不住，故為此答。
二、有云下，敘異解。許不違理，即遠公意：謂常果因能得涅槃，故於世間不一向住；無常愛果因及此大善能隨世間，故於涅槃不一向住。
三、然約雙遮下，廣釋不住之義。復有二義，謂住、不住，論意即是雙住之義，云非一向住，不言無住。然即由非一向住，故成無住，猶如船師非一向在此岸住，亦非一向在彼岸住，故成無住運載眾生。而言謂大悲故，常處生死等者，等字多義：一者、等取大智，故常處涅槃，是俱住義。二、大悲，故不住涅槃；大智，故不住生死。即二俱不住。又一、明俱不住者，有二義，故不住生死：一、見生死過患，故不可住；二、由見生死本空，故無可住。上二皆約智，故不住。有二義，故不住涅槃：一、見涅槃本自有，故不待住；二、由不異生死，故不可住。又智與理冥，無別異故；能、所絕迹，故無能、所住也。則雙不住生死、涅槃。上皆約智。二、明俱住者，有二義，故住於生死：一、由見過患，起大悲故，住為練除也；二、見空故，住不怖也。上句約悲，下句約智。又有二義：一、見過生厭，故住；二、見空即涅槃，故住。此即常在生死，恆在涅槃也。此二皆約智，前了相，後了性。有二義，故常住涅槃：一、常證理，故住；二、常化眾生，故住，以所化眾生即涅槃故。上句約智，下句雙具悲、智。
又合生死、涅槃二境，體無二故；無偏住處，故云無住。又即住此無二之處，故亦云住。又合住、不住之二行，以為無礙，良以不住為住、住為不住，唯一無分別行，故無二也。又合境、行二門，以法界法門絕能、所故，平等法性唯一味故，無境、行之異也。上開，則多門；合，則無二。開、合無二，總為一大無障礙門，言、思斯絕。
疏：六、為一切下，是不怯弱善，上入智地不怯弱故。論經闕於一切諸佛所護一句，但云入智地不怯。若準此經，由佛護故，入智無怯。言佛護者，智造佛境，佛智照故。故佛所護與入智地，反覆相成。
鈔：疏六、為一切下，是不怯弱善決定，文中有三：初、論立名，於深能入，故不怯弱；二、上入下，論釋；三、論經下，疏釋論會經。言與入智地，反覆相成者，智造佛境，即入智地，故得佛護。此以入智地成佛護；由得佛護，得入智地，即佛護成智地。
疏：論下六相圓融，類前可見。
鈔：疏論下六相圓融者，論云善決定者，總相；餘者，是別相；同相者，善決定，謂六種同名善決定故。異相者，別相故一、觀相，二、真實，三、勝，四、因，五、大，六、不怯弱。相別不同，故不同前別分一總句為六決定，以為別相。成相者，略說故；壞相者，一一廣說故。如世界成壞。前文已有，故云類前可見。
佛子！何等為菩薩摩訶薩智地？
疏：第二、地相中四：一、寄問徵起；二、佛子下，舉數顯同；三、何等下，徵數列名；四、佛子！此菩薩下，結名顯勝。初一可知。
佛子！菩薩摩訶薩智地有十種，過去、未來、現在諸佛已說、當說、今說，我亦如是說。
疏：二中以生成、住持故，三世同說。同說之言，文在地相，義兼地體。
鈔：疏二中以生成、住持故者，出同說所以。然生之與成望於佛果，始起為生，終滿為成；亦可生為因，成為緣。因有二種：一、證，二、教。果亦有二：一、是性淨，二、方便淨。望性淨果，證道為因，教道為緣；望方便淨果，教道為因，證道為緣。因、果功德，皆因地智而住。地智能持，有斯勝能，故三世同說。
疏同說之言，文在地相，義兼地體者，地體最為要勝故。又依論經，初無寄問徵起，釋不怯弱善竟，便云：諸佛子！此菩薩十地是過去、未來、現在諸佛已說、今說、當說故。論先云：復此十地生成佛智，住持故。如經諸佛子！此菩薩十地等，方牒向前所引經文，明是三世同說地體六決定也。
何等為十？一者、歡喜地，二者、離垢地，三者、發光地，四者、燄慧地，五者、難勝地，六者、現前地，七者、遠行地，八者、不動地，九者、善慧地，十者、法雲地。
疏：三、列名中，為對治十障，證十真如，成十勝行，說於十地，及引諸論。並如下廣釋中辨。
鈔：疏三、列名中，為對治十障下，疏文有三：初、總明，二、別釋，三、料揀。今初，即唯識論文，指在說分。然本論此中文有三段：初、列十障，二、釋十地名，三、總以喻顯。今疏唯廣第二，喻顯略標。初段即今總明，今當具顯論文故。論問云：何故定說菩薩十地？對治十障故。何者十障？一者、凡夫我相障，二者、邪行障，三者、暗鈍於聞思修等諸法忘障，四者、解法慢障，五者、身淨慢障，六者、微細煩惱習障，七者、細相習障，八者、於無相有加行障，九者、不能善利益眾生障，十者、於諸法中不得自在障。義如下說。
疏：今依本論，略釋地名。論云：成就無上自利利他行，初證聖處，多生歡喜，故名歡喜地。此有二義：一、二利創成故，二、聖位新得故。遂本期心，故生歡喜。
鈔：疏今依本論，略釋地名者，即論第二段也。論先徵云：何故十地初名歡喜，乃至十名法雲？
疏此有二義，上即論文，此下疏釋。二利創成，是其教行。由前修習，今得初成，非前能加，故云無上。聖位新得，即是證行。理即聖家，故名為處；此地證始，故名為初。無上揀前，初證揀後。上二喜事，故生歡喜，即是喜心。
疏：二、離能起誤心犯戒煩惱垢等，清淨戒具足，故名離垢地。此有三義：一、即因離，謂離能起誤犯煩惱；二、果行離，謂離犯戒惡業，故云等也；三、對治離，謂清淨戒具足。
鈔：疏此有三義下，釋論。一、因離者，三離之義，本地具足。今當略釋：因惑起業，名惑為因；攬因成行，名業為果；行體清淨，故能對治。然惑有二：一、粗，二、細。犯亦有二：一、粗，二、細。細即誤犯，粗即故犯。由粗煩惱起於故犯，由細煩惱起於誤犯。今無細惑，故不起誤。何況故耶？此之三義，即同十住毗婆沙論。
疏：三、隨聞、思、修等，照法顯現，故名明地。此唯一義，謂三慧照當地所聞之法。若準下論，更有一義，謂得四地慧光明相故，如明得定等。故下論云：彼無行、無生行慧，此名光明；依是光明，故名明地。然唯識、此經，皆名發光，謂成就勝定大法總持，能發無邊妙慧光故。此則三義：一、定為能發，二、持為能持，三、後地慧光為所發、所持。然三慧就初，發光約後，故受名不同。
鈔：疏此唯一義下，疏釋。於中三：初、順今經文。聞、思、修等是所知法，順法正解，故名為照；照法分明，稱為顯現。言當地所聞者，以此地中亡軀求法故。
疏若準下，二、引論重釋。彼無行慧者，義如下釋。
疏然唯識下，三、引他經論釋。以此一地與經名別，故引他論。於中有四：一、雙標經、論；二、謂成就下，唯識論釋；三、此則三義下，疏釋論文；四、然三慧就初下，會今地論，謂唯識以得三慧，方發證智，故慧光為後。
疏：四、不忘煩惱薪，智火能燒，故名燄地。燄即慧燄，故此名燄慧地。此亦兼下二義：今即根本智火能燒前地聞持不忘，恃以成慢之煩惱故；二、就後得智起用故。下論云：彼證智法明摩尼寶光中放阿含光明，入無量法門義光明智處，普照示現。以是義故，此地釋名為燄。問：約初義者，前後諸地豈不燒惑？有二義故，此偏受名：一、就寄位，言此地寄當出世間無漏故；二、以三學，此地當慧，初得慧故。
鈔：疏此亦兼下二義，疏釋。二義中，前約內證，後約外用。據能燒惑，應名火地；但火能燒，未必有燄。今取有燄，故能普照。
疏：五、得出世間智方便善巧，能度難度，故名難勝。此唯一義，謂真、俗無違，極難勝故。以三地同世，未能得出；四地雖出，而不能隨。多滯二邊，難以越度。今得出世，又能隨俗，巧達五明，真、俗無違，能度偏滯，實為難勝。此初得故，偏受其名。
鈔：疏五、得出世間智下，先舉論文。遠公意云：上二句解難度。難度即釋勝義。今疏但通釋。此唯下，疏釋。於中有二：先總明；後以三地下，別顯。初三地下，是一難度；四地下，是二難度。多滯已下，結前難度，謂三滯世，四滯出世，云滯二邊。上明所度之境；從今得出世下，是能度之法。此句，由得四地，已度世間故；論云十平等心，實難得故。從又能隨下，即是論文巧方便智；已入五地，能度出世。前三滯俗違真，第四滯真違俗，今已度前故。化眾生而無著，故俗不違真；證出世智而起用，故真不違俗。則前四地不能勝也。若爾，六地已上，豈不然耶？故疏通云此初得故。
疏：六、般若波羅蜜行有間大智現前，故名現前地。謂妙達緣生，引無分別，名般若行；親如目覩，名曰現前；對後彰劣，名為有間。以第七地常在觀故。
鈔：疏六、般若下，先舉論；後謂妙達下，疏釋。於中有二：初解大智，準龍樹云：智有二種：一、小，二、大。小謂因分，緣照之解，即妙達緣生；大謂果分，滅觀智心，即疏引無分別。今取所引，故云大智。次親如目下，釋現前義。後對後下，釋有間字。若遠公意：二智皆有間，二智皆現前。
疏：七、善修無相行，功用究竟，能過世間二乘出世間道，故名遠行。此或三義：一、善修無相，到無相邊，故名遠行；二、功用至極，故名遠行；三、望前超過，故名遠行。合唯一義，善修無相行，釋行字；功用下，皆釋遠字。然善修有二義：一、前地有間，不名善修；今常在觀，故云善修。二、捨有之無，非善修無；今有、無雙離，故名善修。云何雙離？謂空中方便慧故，離有；有中殊勝行故，離無。下釋遠中，功用究竟，正明遠義，如極一界之邊，故遠。何所過？望前三地，相同世間，過之已遠；望四、五、六，相同二乘，今亦超過。五地真、俗無違，何異此中有、無雙離？略有三異：一、彼猶未能過二乘故；二、雖以真入俗，猶於雙行未自在故；三、彼尚未得甚深般若，故於雙行非深妙故。
鈔：疏此或下，疏釋論。於中有二：初、為三義釋，次第對論三節，可知；第二、合唯下，為一義釋。先標；後然善下，別釋二字，文並可知。
疏：八、報行純熟，無相無間，故名不動地。此亦三義：一、捨三界行生，受變易果，故云報行；依此起行，任運而成，故功用不動。二、得無生忍無相妙慧，則有相不動。三、此二無間，煩惱不動。合唯一義，謂前地無相已得無間，相及煩惱亦不能動，而為功用所動，無不動名；今由無功用，故令無相觀任運無間，故三不能動。下輪王、梵王之喻，可以證此。
鈔：疏此亦三義下，疏釋。第一義釋報行純熟，曲有二義：一、以變易果為報；二、依此下，約行德，釋所有行德。由前修起，故名報行；成就在今，故云純熟。即下經釋名中名為無功用地，先已成就故。二、釋無相。三、釋無間，即下經名為力持地，他不能動故，意明功用不動。二合一義中，輪王喻者，七地菩薩煩惱及相已不動故，而非報行不動；梵王捨欲，生於梵天，即功用不動。故證合唯一義。遠公意云：離功用相，名為無相；空、有雙現，故曰無間。則無相無間俱非前地無相無間也。
疏：九、得無礙力，說法成就利他行，故名善慧地。得無礙慧，尚未稱善；徧說徧益，方名為善。
鈔：疏九、得無礙慧下，疏釋。然其論文，義通一地，剋字取義，即說成就。於中有三：初、得無礙力，即口業成就，謂內具無礙之智，外以美妙言說，名無礙力；二、說法成就者，即智成就；三、利他行者，即法師自在成就。故疏云徧說徧益，方名為善。
疏：十、得大法身，具足自在，故名法雲。此有二義：一、得大法身，語法雲體；具足自在，釋法雲義。謂能雲雨說法，自在用故。此約能說為名。二、得大法身，此明法義，是大法器故；具足自在，此釋雲義，能受如來雲雨說故。
下釋名分，自當廣釋。
鈔：疏十、得大法下，先舉論；後此有下，疏釋。先以法身為雲，此地菩薩法身普周一切法界，云大法身。第二義以佛說為雲，能受為法，即法器故。論釋第十，既云得大法身，具足自在，恐濫於佛，故寄對顯異。先對下歎勝，論云如是受法王位，猶如太子而得自在；後對上彰劣，論云是處有微細智障，故不自在；對治此障，故說佛地。釋曰：謂金剛心後微細障盡，種智現前故。第三、次下論云：總喻十地。疏略不出，今當具之。於中二喻：一、喻十地在障未出，二、喻十名所顯之德。前中亦二：先、喻菩薩，云：又如懷孕在藏，菩薩十地亦復如是，以諸地有障故。二、喻如來。於中又二：先喻體圓，後喻用極。前中論云：如子出時，佛亦如是，事究竟故。二、喻用極，論云：又如生時，諸根覺了，佛亦如是，於一切境界智明了故。在文可知。但喻於障，與前小異。前之十障在十地前，如第十地於諸法中不自在障，在於九地若斷此障，則得十地。今明十障障在當地，乃障於後，如十地有障，未得成佛故，猶喻在胎；出胎生時，方喻於佛，無有障故。第二喻前十名之德，論但有喻，而無合法，而於胎中分為十時以喻十地。論云藏有十時：一、陀羅婆身時，遠公云前三梵語難解，彼疏不釋。今以類取，即俱舍、涅槃之梵語也。陀羅婆者，即最初羯剌藍，涅槃云歌羅邏，則大同也。俱舍譯為凝滑，亦云和合。順今論意，即喻初地如、智契合，離於生澁，初託聖胎故。
論云二者、得捭羅婆身時，釋曰：即當俱舍次生頞部曇，此云胞也。喻如二地初成戒身之體。論云三者、尸羅陀身時，即俱舍閉尸，此云軟肉。如第三地忍辱柔軟，亦禪定柔軟也。論云四者、堅身時下皆唐言，即俱舍云閉尸生鍵南。鍵南，此云堅也。正與此同，以四地出世法身堅固，又精進堅牢故。論云五者、形相似色身時，即俱舍次鉢羅奢佉，此云支節，與形相似義同。謂五地涉俗，不住道行，則於一身有支節分段也。上之五位屬胎中名色支，其第五位兼六處支。俱舍更有兩句云：後髮毛爪等及色根諸相。論云六者、性相似身時，即猶屬上支節之位已具六處，如頭等六分成智身性。論云七者、業動身時，於其胎中已能動轉，即七地中得方便智，起殊勝行故。論云八者、滿足身時，釋曰：此下喻後三地行德滿足。論云於中有三種：根滿足時、男女相別滿足時、廣長諸相滿足時，釋曰：根滿足者，即六根，即俱舍云及色根也，如八地報行純熟；二、男女相別滿足時，即俱舍云諸根相，謂九地分自利、利他二行故；三、廣長諸相滿足者，亦即俱舍諸相字攝，謂第十地得大法身，充滿一切，一切功德皆已滿故。下論結云如是十時，諸地相似故，釋曰：上來論文總喻十地，大旨易了，故疏不存；恐尋論者不能曉了，鈔具釋之。
疏：此十得名，略有四對：一、約法喻，燄慧、法雲，法、喻合目；餘皆就法。二、約體用，歡喜、善慧，約體為名；餘皆就用。三、約自他，離垢、不動，就他受稱；餘皆自義立名。四、約當位相形，難、遠勝行，形他受稱；餘皆當位受名。此十圓融，地地皆具；若約行布，則前前之名應該後後，後後之稱不該前前。如歡喜之名，義該十地；法雲之稱，不預前九。今為顯別相，各從初得受名。下文重顯。
鈔：疏此十得名，略有四對下，第三、料揀，可知。
佛子！此菩薩十地，三世諸佛已說、當說、今說。
疏：四、結名顯勝，可知。
佛子！我不見有諸佛國土，其中如來不說此十地者。
何以故？此是菩薩摩訶薩向菩提最上道，亦是清淨法光明門，所謂分別演說菩薩諸地。佛子！此處不可思議，所謂諸菩薩隨證智。
疏：第三、彰地要勝者，為欲令物生渴仰故。文中二：初、明不見不說，反顯十方報、化皆說。二、徵釋所由。徵云：佛國不同，化儀亦異。如何十地要，皆說耶？釋意云：此最勝故，謂萬法皆如，體如成聖，離斯證智，皆是隨宜，故為要勝。文有四句：初二句總標顯勝：初句證行，謂諸佛證此為因，成菩提故；餘皆助道故。此最上、最勝。次句阿含法門者，名為法體。光明者，顯照一切餘法門故。後二句別顯其相：初句釋前阿含，云分別說，即明前法光明是教體、用。此句是教所照法門，故論云：分別十地事者，顯示世間智所知法故。後句顯上證道，非地前世智所知，名不可思議，故論云：顯示出世間智故。說證將默，故呼佛子。已說本分。
鈔：疏初句證行者，即經向菩提最上道。謂諸佛證此為因者，釋經道字，十地證智為佛因故。今經但云最上，論經則云增上勝妙法，故疏云最上、最勝。
疏次句阿含者，即經亦是清淨法光明門。言法門名為法體者，則顯光明是用。體有二義：一即上地法，由此證真，故能了俗，名為光明；二即後得智為體，能了一切餘法。餘法門者，差別法也。
疏後二句別顯其相者，初句即經所謂分別演說菩薩諸地。疏釋可知。
疏後句顯上證道者，即經佛子！此處不可思議，所謂菩薩隨證智。此有二句。疏云一者，是義句故。若分二者，上句歎勝超劣，下句示其體相。本分竟。
疏：第六、爾時金剛藏菩薩說此下，請分中三：初、說已默住；二、是時下，三家五請；三、爾時金剛藏觀察下，許說分齊。
鈔：疏此下，請中三者，疏文有三：初、總科，二、顯意，三、釋文。
疏：所以默者，將欲演之，必固默之，欲令大眾渴仰請說故。
鈔：疏所以默者下，二、顯意也。然通論請分，總有三意：一、明請中所顯之法；二、依法生成之行；三、以請對說，互相起成。今三段中具此三意。文中有二：一、顯默所以，二、釋請所以。前中令生愛樂，請法行故。文中又二：先、立理，即借老子意。彼道經云：將欲歙之，必固張之；將欲弱之，必固強之；將欲廢之，必固興之；將欲奪之，必固與之。是謂微明。釋曰：意明君子行權。反經合義：將欲歙斂眾生情欲，則先開張，極其侈心；令自固於愛欲之念，則當歙斂矣。強、弱等例然。此道甚微，而動則著明矣。故云是謂微明。今借此意。將欲為說，必先默然；令其敬請，是欲說也。
疏欲令大眾渴仰請說者，二、正顯意也。總云請說，細辨多意：一、令菩薩敬請；二、如來加請，以顯重法；三、希佛加被聽者；四、冀佛教其說儀。義在下科，而論但云：何故默然住？欲令大眾渴仰請故，復增菩薩尊敬法故。今疏將論初意以釋默之所由，後意轉釋請意。
疏：所以俟請者，略有二意：一、增諸菩薩尊敬法故；二、前本分中舉地歎勝，為增樂欲，令此請中生正解故。云何生解？謂由請故，得說默之由，顯地體甚深，離於言念，令眾先解；後聞說分，不隨聲取，離謬解故。即復由此，故有第三示說分齊。
鈔：疏所以俟請下，第二、釋請所以。此疏有二意：前意之中自有二義：一、為生行，生於恭敬、重法行故。由上首大眾及於如來加被請說，知法可重，故增恭敬。二、為起說之由，令恭敬故，剛藏便說。疏二、前本分下，是疏第二意，亦曲有二意：一、為生行，謂生正解，解亦行故。若以請對說，請為生解，說為生行。若但就請，解亦名行；對所顯法，就人名行故。二者、顯法，即次疏言云何生解等，謂徵釋上解，便明顯法。云何顯法？請分為欲顯於地體離言念故。
疏得說默之由者，由解脫月意：第一、怪默騰疑請；第二、金剛藏法深難受止，即默所以。故經云：菩薩行地事最上諸佛本顯示分別說第一希有難微細難可見離念超心地出生佛境界聞者悉迷惑，即默所以中顯地體也。疏令眾先解下，釋上顯法之意，便成第三請、說相成之義。此中正明以請起說。然下說中意義有二：一者、明行，二者、明說。今請對彼，亦有二義：一、對彼後行，令其起行；若不正解，後行顛倒，隨聲取著，行亦謬故。正今文意。二、望後教，亦為起教。眾有謬解，剛藏不說。故上辨起說意。云何以說成此請耶？以後說因分行相，言教詮表，顯斯地體真實離相。今明請意，故略不論說能成請。
疏即復由此下，釋第三段所以。言即復由此者，上說默之由，顯於地體甚深、玄妙，本為彰默之意，旁令物解。第三段中將欲為說，特明義、說二大，顯法之深玄，令知所說，但是說因、說大可說。因於說大，悟解深義；亦為令眾不隨聲取，離謬解故。故有即復之言。
爾時金剛藏菩薩說此菩薩十地名已，默然而住，不復分別。
疏：初、默，可知。
疏：第二、請中，三家請殊，即分三段，謂：初、解脫月請，二、大眾請，三、如來請。
鈔：疏第二、請中，三家請殊等者，疏文有四：初、總科為三，二、出三所以，三、明三次第，四、釋上首請。
疏：所以要三家者，顯法深妙，令聞解故。
眾首顯揚，當機渴仰；化主加勸，事方周故。
道大兼亡，法應請故；為順請主，此眾堪聞，言不虛故。為成請者，如來護念，而生信受，言有徵故。此約因請生請，亦是次第。
又佛請者，即名為加，謂眾雖已請，要假主佛威光，方堪說故；亦名為教，如來教說，顯剛藏說，傳佛教故。
又前二家請，顯此地法，因人修故；後一家請，顯此地法，佛所證故。
前之二請，餘經容有；後之一請，餘經所無。法華三請，但是一家，良以地法甚深，寄位難說故。
鈔：疏所以要三家者下，第二、出三所以。於中三：初、總明顯深；二、眾首顯揚下，別明；三、前之下，結歎。二中有四：一、正助分別，二、相因分別，三、主伴分別，四、因果分別。今初，眾首為正，餘二為助。
疏道大兼亡下，第二、相因分別，相躡起故。道微，則自濟；道大，則兼亡。亡字無心，此訓無也兼於無道之人。故論語云：夷狄之有君，不如諸夏之亡也。若加於心，兼忘兩字出於莊子。意於自、他兩忘，若人相忘於道術，魚相忘於江湖。雖有深意，非此所用。
疏為順請主，此眾堪聞，言不虛者，此第二家因第一家起也。謂初剛藏云法深難受，故止不說；次解脫月歎眾堪聞，請云此眾無諸垢志解悉明潔等。眾若不請，則非堪聞，令解脫月此言虛謬；故大眾請，則言不虛。
疏為成請者，如來護念，而生信受，言有徵者，即第三請，亦躡第一家生，謂解脫月末後雙歎人、法。請云：佛子！願承佛神力，分別說此不思議法，此人當得如來護念，而生信受。何以故？說十地時，法應如是得佛護念；得護念故，於此智地能生勇猛。即其文也。為成此言，故有第三如來加請。文云：若為善逝力所加當得法寶入其心，即護念生信，言有徵也。疏此約因請生請者，總結上意。亦是次第者，此中正顯三家所以，下文方說三家次第。今此所以兼於次第，故致亦是言耳。
疏又佛請者下，第三、主伴分別。上首為助，但可名請；如來為主，故有加言。疏又前二家下，第四、因果分別。
疏前之二請下，第三、結歎。此言因於天台而生，謂彼法華經疏歎身子三請竟，云：餘經無此殷勤之請，唯華嚴解脫月請金剛藏可為連類。而彼因人請於因法，此請佛慧，故亦不同。今此翻明法華劣此。略言，但是一家；細分，乃有多異。且列四門：彼是一家，此有三家，一不同也；彼之一家但是聲聞，此有三家是佛、菩薩，二不同也；彼唯三請，此有五請，三不同也；彼唯因人請，此有佛請，四不同也。但彼云法華請果，華嚴請因者，然此請因乃是佛因，說分等中因、果兼說。是故經云此是菩薩向菩提最上道，亦是清淨法光明門，又云如來大仙道智起佛境界。第十地後校量佛德，地影像分十山依地，十德依海，皆明因、果相順。又有因、果二分，令於因門徹見果海，所入智地亦通果故。法華雖然請說佛智及下廣說，但示因門，故說眾生皆有知見。諸佛智慧即此證道，其智慧門即此教道。教、證二門該因徹果，非此獨因，各隨所弘，自揚聖教耳。
疏：又三請次第者，初解脫月者，彼眾上首故；餘問，則亂。何緣大眾不亂問耶？眾調伏故。由前二止、三請，抑揚時眾，故次眾請，以表虔誠。然非爭起，依前請儀，同聲齊請，故亦不亂。後聽、說理窮，故如來勸說。
鈔：疏又三請次第者下，第三、明次第：初上首請；次由前二止下，大眾請；後聽、說理窮下，如來加請。
是時一切菩薩眾聞菩薩十地名，不聞解釋，咸生渴仰，作如是念：何因何緣金剛藏菩薩唯說菩薩十地名，而不解釋？
疏：今初、眾首請中總有三請。所以三者，順世儀式，少不殷重，多則繁亂，正得中故。以止有三，抑揚當時，調伏機故。二家助成，各唯一請。然依三請，應分三段；若兼三止，應分為六。以前默住之止，通為五請之本，不可唯屬於初。故止、請相乘，且為五段：一、怪默騰疑請；二、法深難受止；三、歎眾堪聞請；四、不堪有損止，謂雖有堪者，亦有不堪故；五、雙歎人、法請，謂不堪聞者，以法深故，亦得佛護，固應為說。於是剛藏理窮，更無違請。就初請中，分二：初、明大眾覩默生疑；二、解脫月下，騰疑為請。今初，言何因何緣者，疑怪之辭。為因說者，不能說耶？為緣聽者，不堪聞耶？金剛藏下，出所疑事。
鈔：今初、眾首下，第四、別釋上首。於中有四：初、辨三請意，二、通妨，三、科判，四、釋文。今初，自有二意：一、順世，得中故；二、以止有三下，對止，須三故。上意通諸經，下意正是今意。言抑揚當時者，三止皆抑，三請皆揚。謂初止，通抑不堪；次止，正明法深難受；後止，劣者不堪。故皆抑也。請皆揚者，初請，怪默騰疑，有疑欲問；次請，歎眾堪聞；後請，雙歎人、法。皆是揚也。夫請法者，必歎人歎法。歎法，有教有證；歎人，歎說歎聽。故請儀具矣。疏二家助成，各唯一請者，第二、通妨。謂有問言：若三有表，餘何不三？通意可知。疏然依三請下，第三、科判。疏今初下，第四、釋文。
解脫月菩薩知諸大眾心之所念，以頌問金剛藏菩薩曰：
疏：二、騰疑為請中二：初、敘請因，謂領眾疑故；
疏：二、以頌正請，文有五偈，顯說、聽無過，是以應說。即分為二：初偈說者無過，亦遣大眾何因之疑；後四聽者無過，亦遣大眾何緣之疑。雖似初二徵默所由，為拂眾疑；後三請說，為遂眾欲。文影略耳。非不互通，故依前判。
今初，歎說者淨覺無過。偈初二字、偈末三字合為徵問之辭，謂：有中間淨覺無過，何故不解釋耶？聖德雖多，偏歎淨覺者，是說因故。覺即覺觀，由此得為口加行故。具能、所治，無思發言，故云淨覺。淨覺之人名淨覺人。三字為總，餘皆是別。別歎淨覺，有二勝能：一、攝對治，謂念、智具念謂四念，智謂如智；二、離諸過，謂餘十字，具字兩用。初中由有能治，所治不生。所治有二：一者、雜覺，謂凡夫尋伺與四倒相應，即迷事倒，以四念為治；二、雜覺因，憶、想、分別，謂隨名相轉，即迷理倒，以真如智為治。前唯凡夫，後通凡、小。
言離過者，離三種過：一、由無瞋等功德具，故離慳、嫉過，謂無瞋治嫉，等取無貪；無貪治慳，不等無癡；無癡即前念智攝故。二、由前已說上妙地，故無說法懈怠過。三、由有樂說辯力，無不樂說過。然念、智正為治雜覺等，故受治名；而無瞋等，本意不為治於嫉等，有此任運，自無彼故，但名離過。
鈔：疏雖似初二徵默所由者，文具二意：前意約所歎分別，歎說歎聽，故分為二；後釋約徵請分別，徵、請互有，故依前判。言互有者，如初二中何故不說，即正顯徵默所由。既云何故不開演，亦是請說，為順眾欲。如後三中此眾皆欲聞願為分別說，正是請順欲說。若為宣說，眾疑即除。相視恭敬，義兼徵默，故論經云：迭共相瞻住一切咸恭敬。即上句正是怪默意也。故云互通。歎說歎聽，則不互有，故依前判。
疏合為徵問之辭，總言：何故不解釋？細論，何故是徵問之辭，不解釋是徵問之相，中間淨覺是徵問所以。故疏合云謂：有中間淨覺無過，何故不解釋耶。
疏聖德雖多下，釋偏歎所以。具能、所治下，別釋淨義。疏別歎淨覺，有二下，釋此別句，疏文有三：初、開章總釋；二、初中由有下，依章別釋；三、然念、智下，會通違妨。疏一者、雜覺者，常等四倒，思求名覺；穢濁之心，目之為雜。以四念為治者，觀身不淨等能治淨倒等。疏二、雜覺因者，想、心、見倒能生四倒，名雜覺因。憶、想、分別即三倒也。憶是心倒，想是想倒，分別是見倒。令心亦倒，不能見如，妄取染淨因果相故。謂隨名相轉下，即疏釋論。由不了如，故隨名相。若得如智，斯倒自亡。
疏離慳、嫉過者，吝法為慳，忌勝為嫉，正是說法之過。三善根中無貪在初，瞋為菩薩大障，故論舉瞋等貪。說法懈怠者，有人雖無慳、嫉，而惰開演故。疏無不樂說者，有人雖勤，而無巧慧，凡所言說，令他不樂，故此不樂之言乃屬於他，亦可屬自。若爾，何異不懈怠耶？謂復有人，心勤欲說，無有辯才，故不樂說。
疏然念、智正為治雜覺等者，第三、通妨難也。謂有問言：雜覺是過，有念、智等，即得名離。慳、嫉是過，功德具等，豈非能治？何以前覺偏名攝治，此離慳等為離過耶？故為此通。前由先有雜覺，故修念、智治之；此中先無貪等，自無慳、嫉，故別立名。前猶以藥治病，後猶內有妙藥，眾病不生，故有二別。又遠公釋云：念、智內德，對治義顯；不貪無失，離過義彰。故有隱、顯，理實具通。
疏：第二、歎聽者無過中，四偈分三：初二歎同生眾，論云：同法決定故，有樂聞故。次一偈歎異生眾，論云：復示餘者心淨故。後一偈雙歎，論云：又顯此眾皆堪聞法故。
鈔：疏第二、歎聽者無過，疏文有二：先總科，後釋文。前中引論，即是釋前偈。前論雙明說、聽無過。上疏已明總意及說者無過，故今但引聽者無過。彼論云：復顯聽者同法決定故，有樂聞故；復示餘者心淨故；又顯此眾皆堪聞法故，偈言迭共相瞻住故。釋曰：上即聽者論文，今疏以偈配之，於文可見。同法二字該於二偈，是同生眾故；決定二字唯屬初偈；有樂聞者，是第二偈。異上同法，而云餘者，故是異生。此眾皆樂，則知雙歎。皆者，俱故。
疏：今初，二偈：前偈歎根，故云決定；後偈歎欲，故云欲聞。若有欲無根，雖聞，不解；有根無欲，設聞，不受。故須雙歎。今初同法即是同生，揀後異生；決定即是根器，揀後樂欲。初句為總。論云：決定者，黠慧明了故。黠慧即根，黠能知教，慧能入證故。次二句別。論云：決定有三：一、上決定，願大菩提故，云勇猛。二、名聞決定，他善敬重故，云無怯弱，由內無怯弱，外著大名。三、攝受決定，謂彼說者善知故，即經說地名，由堪攝受，方為說耳。下句徵默，可知。
鈔：疏若有欲下，雙結上二。根約器量，無之，則猶牛迹不能受海；欲約愛樂，無之，若許由洗耳。
疏黠慧即根者，此疏釋論。黠即訓慧，今分二別：黠即當智，智能了事；慧照理故，故分教、證。此二無暗，通曰明了。根體是慧，故以黠慧釋根。疏願大菩提故，云勇猛者，然經云勇猛無怯弱，論經云菩薩大名稱。今順經帖。願大菩提，即是論釋。既云菩提，則諸德皆上；大願為主，故偏說之。以梵云薩埵，有勇猛義，勇猛求菩提故。故二經語異，願求菩提義同。疏由內無怯弱者，即以此經會論經也，以論經云大名稱故。上三決定，若別相說，前二是證決定，後一阿含決定；通，皆具二。
疏：後偈歎欲中，初句所欲之法，次二句正明有欲，後句結請。論云是中若但有阿含決定，無證決定；但有非現前決定，無現前決定。如是決定，法器不滿足，故不能聽受者，現前是欲，現見起故；非現前是根，但冥具故。此中意明但有根而無欲，不堪聞法。今前偈於教決解，於理決證，具二決定，為非現前之根。復有今偈現前之欲，教、證決定，則具足決定，故堪受也。
其心無怯弱者，論經云：佛子智無畏。無畏，即無怯弱；契理之心，即名為智。然智有二種：一、證法故，此屬前根；二、現受故，此屬今欲。欲亦須智，故於樂聞，心無怯弱。總前二偈，根、欲雙具。諸地妙義，願為說之。
鈔：疏後偈歎欲中下，疏文有三：初、略科釋；二、論云下，舉論辨意；三、其心下，隨要重釋。二中有三：初、舉論文；二、現前是欲下，略釋現義；三、此中意明下，總出論意。就初舉論文中，然論初標云決定者，是中有阿含決定等。所以先標決定者，以前偈云同法決定。決定是根，根能受法，故云決定。今此意云：決定之言，根、欲具足，方稱決定。唯根無欲，法器不具，非真決定，故此標云：言決定者，必須根、欲。言是中者，是聽者中。有阿含決定，非證決定者，謂若前偈但有教根，而非證根，亦不具足，則反顯前具有教、證。次云但有非現前決定，無現前決定者，明若前偈有教、證之根為非現前決定，而無今欲現前決定，法器亦不具足故。結云如是法器不滿足，故不能聽受，則反顯前偈有根，今此有欲，為具足也。若但兩字，是疏義加，使義明了，不違論意。
疏現前是欲下，第二、釋現、非現義。言根，但冥具者，有人雖有堪聞之智，為冥具，而未欲聞，故云冥具。冥具，宿成故。如五頂子具足七德，堪傳六句，而著妻、奴，未欲其教。疏此中意明下，第三、總出論意，即論云：示現此眾具足決定，故能聽受。
疏其心無怯弱下，第三、隨要重釋。於中有二：先正釋此句；後總前二偈下，雙結歎意，釋於初句及第四句。
疏：第二、一偈歎異生眾，但云眾會故。雙歎根、欲：初句為總，心無濁故，名為清淨；三句為別。別離六濁：一、不欲濁，謂無心餐採故，離懈怠治之；二、威儀濁，不恭肅故，嚴整治之；三、五蓋濁，貪名等故，潔淨治之；四、異想濁，謂貢高雜染、輕慢雜染等，皆名異想，今說行堅固不動治之；五、不足功德濁，善根微少故，於彼說中，心不樂住，具功德治之；六、愚癡濁，謂愚暗不了故，智慧治之。
鈔：疏四、異想濁者，論云：四、異想濁，妬勝心故，破壞心故。釋曰：妬勝，就人；破壞，約法。又亦通二。今不依論。云貢高等者，義廣異想，即瑜伽論三十八云：聽法由離六種相遠離貢高雜染，由四種相遠離輕慢雜染，由一種相遠離怯弱雜染。言六種者，一、應時聽，二、殷重聽，三、恭敬聽，四、不為損惱聽，五、不為隨順聽，六、不求過失聽。言四相者，一、恭敬正法，二、恭敬說人，三、不輕正法，四、不輕說人。言一相者，謂不自輕蔑。復由五相故，無散亂心聽法：一、求悟解心，二、專一極心，三、聆音屬耳，四、掃滌其心，五、攝一切心。故總有二，謂不雜染心、無散亂一心聽法。今疏舉前二名，等取怯弱及無散亂。上皆異想。妬勝、破壞，此二偏重，故本論舉之。
疏五、不足功德濁，此段全是論文。善根微少，語因中；心不樂住，明無現果。謂由善少，多緣多病，懈怠，散動，故於說中，心不樂住。疏六、愚癡濁，愚謂迷教，暗謂惑理，即釋上癡。
疏：第三、一偈雙歎二眾，云一切故。相視為總，論云：迭共相瞻者，示無雜染故。餘皆是別。咸恭敬等，無輕慢雜染。下半喻顯。敬法轉深，何有雜染？論經云：如蜂欲熟蜜。古釋云：齊心趣證，如蜂欲熟蜜；專意求教，如渴思甘露。今即但云念蜜，則二句皆通教、證。然蜂之念蜜、渴之思漿喻希法喜、解脫之味。更言好蜜，復思甘露，顯法之妙，思渴情深。
鈔：疏第三、一偈雙歎中三：初、總釋偈，二、會論經，三、別釋喻。初中相視為總者，正是此偈之總。既雙歎二眾，則相視之總徧前四偈，而論正說是此偈總。下例餘偈，皆有總、別。則歎異生中，不濁是總；上歎欲中，欲聞是總；初歎根中，決定是總；歎能說中，淨覺是總。別等可知。
疏論經云下，二、會經文中三：初、舉論經，二、引古釋，三、會今經。念通教、證者，熟蜜如教，蜜成如證。今念有二：若明記為念，即是念教；若無念念者，即是念證。故起信云若知無有能念、所念，是名隨順，此念教也；若離於念，名為得入，此念證也。
疏然蜂之下，三、別釋喻。法喜如蜜，蜜即食故。故法華云：法喜禪悅食更無餘食想。解脫合上甘露，甘露如漿故。故淨名云甘露法之食解脫味為漿，即甘露為食。今以蜜當於食，故以甘露配於解脫。故涅槃中亦以甘露況於涅槃，涅槃即解脫故。
爾時大智無所畏金剛藏菩薩聞說是已，欲令眾會心歡喜，故為諸佛子而說頌言：
疏：第二、爾時大智下，法深難受止，文中二：先敘意，後偈酬。前中令眾歡喜是總酬答相，謂說偈本為除前疑惱，得心喜故。酬答有二：一、堪酬答，自有大智故；二、不怯弱酬答，不畏大眾之不堪故。論云：此二示現自、他無過故。故後偈意明法難說，非己無智而不能說；但言難聞，非斥大眾全不堪聞。
鈔：疏是總酬答相者，疏文有二：先正釋；後故後偈意下，以此長行成後偈文。疏除前疑惱者，由前覩默生疑，疑則心惱；又請未說，心尚疑惱。故為除之，令心得喜。然大智無畏，乃是經家取當時意，讚述說者。是故論主用此，成前總令意悅。
疏二、不怯弱酬答，論釋云：離不正說者，若畏大眾，是不堪說。隨情而說，是不正說。
疏：偈中五偈分四：初、二頌明法難說，遣上何因之疑，成上有智；次、頌顯法難聞，遣上何緣之疑，成前無畏；三、一偈喻難說、聞；後、一偈舉難結默。初中分二：前偈顯難說之法，後偈彰難說所以。今初，偈末難字，即是總相，謂難得故。難得所以，後偈明之。此難有二種：一、最難，體出名相，故經云第一；二、未曾有難，在相所無，故經云希有。上二明難相。
何者是難法體？即偈初二句。菩薩行者，是出世間智，謂即是證道。證心涉境，故名為行。地事者，謂十地事行，即是教道，相差別故。最上者，通說上二勝故。諸佛本者，釋上證智得菩薩行名所以，行是因義；覺於佛智，所以名佛。今此證智亦覺佛智，故為彼本。本即因也。
此之教、證於何處成難？謂顯示分別說。證道亡心，故難顯示；教道依證，亦難分別。
鈔：疏遣上何因之疑，成上有智者，上云何因何緣不說，論釋云：為因說者，不能說耶；為緣聽者，不堪聞耶。今云難說，非不能說。成上有智者，亦由難說，非己無智。下遣上何緣，例此，可知。
疏今初，偈末難字下，疏文有四：初、釋難字；此難有二者，二、別釋第四句上四字，明難義相；三、何者是下，釋初二句，明難法體；四、此之教、證下，釋第三句，顯其難處。三中云覺於佛智，所以名佛者，然論但云：諸佛之根本者，覺佛智故。此語迷人，以佛是梵音，覺是此語。若順西方，應云：佛佛智故。若順此方，應云：覺覺智故。安得以唐釋梵為釋義耶？此有深意，謂佛智即是菩提，此但云覺；佛陀是人，此云覺者以人得法，故名覺者。故今疏云覺佛智故，故名為佛。今十地菩薩為能覺人，亦將因智以覺佛智，故為佛本。為分人、法，唐、梵互彰，譯者之妙。今加於字，以釋論故。
四中難示難說，即同淨名其說法者，無說無示；後約難聞，即其聽法者，無聞無得。然無，則一向約遮；難，則遮、表雙辨。若準楞伽宗通自修行，說通示未悟，宗、說即是教、證，則二全別。今明教、證皆有說者，有示有說，但云難耳。則示，即說即證。說、證之相，如何可知？廢詮論實，真體一味，說之為證。亦如義大及說大三漸次中辨。若真、俗詮異，說為十地，目之為教。以證攝教，故俱難說。
疏：第二、釋難所以者，彼前菩薩行事所以難者，由住微妙深義故。故論云：彼菩薩行事義住，不可如是說。偈中，初二句對劣彰深，次句就勝顯妙，末句舉聞迷惑，顯成難說。於中難者，是總相。云何難？難得，難證故。難得有四：一、微細難得，顯非聞慧境故。二、難見難得，亦非思慧心眼見故。三、離念難得，亦非世間修慧境故。以地智是於真修，故非地前心數分別緣修之境。四、超心地難得，非唯非地前之境，亦非登地已上報生善得修道智境，謂變易所起異熟心、識，名為報生；生便能知無常等，故名善得修道智。以非照實之智，故亦不測地智。知無常等，未忘心境，名為心地，以七地已還皆容出觀故。又此善得修道智即加行後得智，非根本故，所以揀之。故瑜伽五十五修道位中有出世斷道、世出世斷道。既通於世，故非其境。既非四心之境，是誰境耶？即佛智境。何者是智？見實義故。出生有二義：一、生彼佛智故；二、出離於生，是無漏故。末句云所以難說者，聞者隨聞取著，悉迷惑故。
鈔：疏第二、釋難所以中，疏文有二：先、總明所以，二、隨文釋。初中即是論意。論云行者，即牒前菩薩行；事者，即牒前地事；義住者，語倒，應言住義。故疏云由住微妙深義，深義即義大妙理也。
疏偈中，初二句下，隨文解釋。疏難得，難證故者，論經云難得，論釋云難得者，難證故，即以證釋得。今疏，經、論雙牒耳。以論經有難字及難得字，今經但有一難字，故雙牒彼經、論。論經偈云：微難見離念非心地難得境界智無漏若聞則迷悶。
疏難得有四下，釋別。於中有三：初、釋對劣彰深初之二句；二、既非四心下，釋第三句；三、末句云下，釋第四句。初中，一、非聞慧境者，有二義：一、非所知境；二、非分齊境，聞慧之中無此相故。論釋聞慧，云：粗事不須思惟。謂教法粗事，聞慧能得故。二、思慧則可了見於心。三、世間之修未忘念慮，故並非之。問：三慧皆是世間，何以就修偏云世間？答：有二義故：一、修有真、偽，真修似於正證，故不揀之；二、報生識智，亦是修慧。今取世間之修耳。疏四、超心地中，疏文有四：一、以論釋經；二、謂變易下，疏釋論；三、知無常等，釋經心地之言；四、又此善得下，重釋論文。
二中言善得修道智者，生而即得，不假修習，故名善得。其由生而知之者，上也。言無常等，等取苦、空、無我及常、樂、我、淨。以昔久修無漏因故，變易酬彼，名為報生。言以非照實者，釋不能知。夫照實者，忘心體極。今報生識智雖知無常等，不契合故，不能知此。疏未忘心境，名為心地者，心地之言，通有二義：一、就體性，如梵網經說盧舍那佛心地法門，謂心體包含生成、住持，亦如法華一切智地。斯為妙也。今言心地是所揀者，即是心量法門。故楞伽說覺自心現量非心之心量我說為心量，心量即心地故。
疏二、出離於生，是無漏故者，如見道名離生，是無漏故。離生之義，前已頻釋。良以論經云境界智無漏，故為此會。無漏、出生，皆是離過，當體得名；生於佛智，就於功能，望他立稱。然二相成，由無漏故，能生佛智。
疏：第二、一偈顯難聞者，論云：已辨難說，復顯難聞。然偈中舉具德能聞，反顯難聞，兼欲使人學能聞故。於中，三句舉德，末句結成能聞。初中，初句為總，謂持聽法心堅如金剛，則能得聞；下二句別。堅有二種：一、決定信堅，即第二句。若無此堅，於他分法不能入故。二、證得堅，即第三句。若無證堅，於自分法不能入故。
深信之相云何？謂於佛智，設心智不及，仰推佛智，非我境界，是深信相，即勝鬘三種正智中仰推智也。所信是何？謂佛勝智慧，以此地智上同佛智故。佛智有二：一、菩提智，是自行證法，稱性無邊；二、化生權智，是利他教法，隨機隱、顯種種差別。即是法華諸佛智慧及智慧門。於此二深，皆能信故。
云何證堅？此亦有二：一、知是能證，二、心地是所證。言無我者，通能、所證。心地即二空真理所依之事，謂唯識相。論云：隨心所受三界中報。此即異熟識。又隨心所行一切境界，亦名心地。此即前七轉識及通八識相分內、外諸境。於此二類如實了知我、法二空，成無我智。下句結成。既知難聞之義如是具上二堅，方聞上來微細勝智。
鈔：疏即勝鬘三種正智中仰推智者，彼經勝鬘白佛言：云何三種善男子、善女人於甚深法義離自毀謗，生大功德，入大乘道？何等為三？謂若有善男子、善女人自成就甚深法智；若善男子、善女人成就隨順法智；若善男子、善女人於諸深法不自了知，仰推世尊：非我境界，唯佛所知！是名善男子、善女人仰推如來智。除此諸善男子、善女人已，餘諸眾生於諸深法堅著妄說，違背正法，習諸外道，腐敗種子，當以王力及天龍、鬼神力而調伏之。
疏所信是何下，釋佛勝智字。於中有四：初、明地智得佛智所以；二、佛智有二下，開義別釋；三、即法華下，證成勝義；四、於此下，對能結所。二中有四對義，共成一義。謂：一、前是菩提實智，後是化生權智；二、前是自行，後是利他；三、前是證道，後是教道；四、前實智稱性無分量，後權智則差別有隱、顯。說權為實，則隱實施權；說權為權，則權、實皆顯。其無邊、種種，即是論文由佛菩提無有邊故，故佛化生所說法門種種差別。
疏即是法華下，第三、證成勝義，即方便品。初云：爾時世尊從三昧安詳而起，告舍利弗：諸佛智慧甚深無量，其智慧門難解難入。論釋云：諸佛智慧即證甚深，其智慧門則阿含甚深。故此二句即佛教、證二道。故古人云：二深先唱，警察群座之心，是也。彼經自釋：如來知見廣大深遠，即實智也；如來方便、知見、波羅蜜，皆已具足，即權智也。所以難解者，一、當體深故，二、權、實隱、顯故。故云：唯有諸佛乃能知之。下廣文云諸佛隨宜說法，意趣難解，即智慧門難入也；唯以一大事因緣故出現於世，即智慧甚深也。昔不言三是方便，故方便門閉；今云三乘，是方便門開。開，則見實。故彼經云：此經開方便門，示真實相。故方便門如蓮之華，真實相者如華之蓮。此華，不有則已；有，則華、實雙含。此經，不說則已；說，則權、實雙辨。一經唯為說佛智慧。故彼文云：說佛智慧故諸佛出於世。以佛智慧不離教、證權之與實，故說二深，即以略示法華經宗。此二亦即淨名經中智度菩薩母方便以為父一切眾導師無不由是生。故地、智二道徹果海之二深，是所信也。
四、於此二深，皆能信故，結成信義。疏心地即二空真理所依之事，謂唯識相者，義出體性也。言所依之事者，明非能依理，理即無我故。言唯識相者，則顯非唯識性，唯識性即二無我理，二無我理即勝義諦，故唯識云：此諸法勝義亦即是真如常如其性故即唯識實性。此分性、相，二門不同，即此心地便是無我，事、理非異非一，故是此所信。次論云下，論釋心地通於二類：初即第八識；二、又隨心下，次即通七識及八識所緣之境。言內、外境界者，六識緣六塵，即是外境；第七緣第八，即為內境。第八識緣三境，根身、種子即是內境；緣器世間，即是外境。又意識亦通緣內、外，五識亦有通內、外義，故云諸境。而皆名心地者，生成、住持義故。依八生於七，七復熏成八，以心變於境，託境而生心，皆得心地名。疏於此二類下，總相收束一句之意。
疏：第三、一偈喻難說聞中，上半喻，下半法合。
鈔：疏上半喻，下半合等者，此段疏文有四：初、總科；
疏：此中喻意，不單取虛空，以無畫處空，不為喻故；亦不單取畫，以壁上畫，不將喻故。正取空中之畫。風喻亦然。於中能依風、畫，以喻阿含；所依之空，以喻證智。然空中風、畫，不可言無，謂若依樹、壁，則可見故；亦不可言有，依空不住故。非有非無，故不可說。文意正爾。
鈔：二、此中喻意下，總出喻旨；三、舉論廣釋；四、例釋說默。二中三：初、釋喻相；二、於中能依下，舉法合；三、然空中風、畫下，正顯喻意。
疏：論有三段：初釋喻相，次釋合相，後揀喻不同。初中有三：初、離釋二喻，以明非有；次、合釋二喻，以明非無；三、雙結二喻，成不可說。前中畫喻有二：一、正顯喻相，云此偈示現如空中畫色如壁者，謂此空中畫色不異壁上畫色，故云如壁。若爾，何以不見？二、顯其非有，論云：是中不住，故不可見。謂壁上之畫有壁可住，故可得見；空中之畫無可依住，故不可見。
下風喻亦有二段：一云如空中風，如樹葉，此正顯喻相；二云是中不住，故不可得見，此顯非有。謂樹葉上風有葉可依，故可得見；空中之風無可依住，故不可見。
二、合釋二喻，以辨非無，云：此動作者，非不空中有是二事。此論意明：但無可依，故不得見，非風動、畫作，其體全無。
三、結成不可說義，云是虛空處事不可得說處者，虛空處是風、畫所依之空，虛空事是空中風、畫之相。由前義故，不可說有；由後義故，不可說無。故此空處及畫事、風事，皆不可說其處所。
第二、釋合喻中，次第合上三段，而但雙合。初論云是畫、風如說者，此合上喻相。次論云以非自性不可得見，是不住故，以其客故者，合上非有，即以非自性合上不住。以其客故者，出名無性不住所以，謂名是實之賓，故無所住，無自性也。二、合前非無，云：非不於中有此言說。三、合前結成不可說，云如是佛智，言說顯示地校量勝分別難見者，佛智即所分別，合上空處；言說顯示下，是能分別，合上空中事；以詮從旨，故亦難見，合上不可說處。然論佛智，即今經牟尼智。牟尼，此云寂默，以智相即智性故。此即地智，而名佛智者，無二體故。亦是譯人見牟尼之言，謂是釋迦故耳。
第三、揀喻不同者，舉二喻者，喻旨別故。論云：畫者，喻名、字、句，依相說故。謂畫有相狀，如名、句之屈曲，能顯地相。風者，以喻音聲。聲無屈曲，如風之相。假、實既殊，故雙舉之。又假、實相依，闕一不可。故云：又說者，以此二事說；聽者，以此二事聞。故舉二喻，雙喻說、聞。
鈔：疏論有三段下，第三、舉論廣釋，具引論文。科釋畢備，細尋，可見。但文中云合上非有，即以非自性合上不住者，由上論云以非自性不可得，是不住故，即知非自性不可得，是聲、名等從緣無性，故不可得，如彼風、畫依空無住，故云以無自性合上不住也。
疏出無性不住所以者，謂聲從緣生，故無自性；依法立名，故是虛假。故肇公云：名無得物之功，物無當名之實。名無得物之功，非名也；物無當名之實，非物也。若實即名，見面，則應知名；若名即實，召火，則應燒口。故知名是假設。安有自性？即如風等與虛空合。
疏然論經云佛智者，即會論經、今經二經同、異，可知。疏假、實既殊，故雙舉之者，出用四所以也。謂聲為實，名、句、文假故，即總取四法為教體義耳。
疏又假、實相依者，重釋用四所由。名等依聲，得有屈曲，故名等為能依。若無名等，空有一聲，不能詮表，故非教體。則聲依名等，故云假、實相依。
疏：若將二喻喻所詮者，仍有兩重：一、風、畫喻地相，所以不可見者，以同地智故，如風、畫合空；二、將風、畫復喻地智，地智所以不可說者，以即同果分離言說相故，如風、畫合空。若以果從因，則亦可說；以智從相，地有差殊；以旨從詮，可聞可說。是則無聞、說之聞、說也。
鈔：疏若將二喻喻所詮下，第四、例釋說、默。謂上論文，但以風、畫喻於能詮，但以空喻所詮佛智。今例論意，唯就所詮，自有兩重能、所之異；兼上論意，則有三重。於中有二：先以能依就所依，則三重皆不可說：一、以詮就旨，二、以相就智，三、以因就果。後若以果從因下，例以所依就能，則三重皆可寄言：一、以果從因，二、以智從相，三、以旨就詮。是則風、畫喻於三法：一、喻教，二、喻地相，三、喻地智。當知虛空亦喻三法：一、喻所詮，二、喻地智，三、喻果海。總有四法，成三重能、所；逆、順互望，則有六重。可自思之。
疏：第四、一偈舉難結默者，若準上義，以二事說，以二事聞，則可說可聞，但是難見。如何不說？故有此偈。意云：說、聞本在證見。難見，說之何益？況復加以難信。故我默然。初句所證見法；次句難證，難中之難，故云最勝；次句難信，非地前證信，故曰世間。上三句舉難，後一句結默。
鈔：疏若準上義下，疏文有三：初、躡前徵起，生下偈意；二、意云下，舉偈意酬；三、初句所證下，釋文。
爾時解脫月菩薩聞是說已，白金剛藏菩薩言：
疏：第三、解脫月歎眾堪聞請。前已歎竟，此復歎者，由聞上言證、信難得，示現此眾有信有證，有堪能故。先長行，後偈頌。前中分二：先敘請；
鈔：第三、歎眾堪聞請中，疏此復歎下，生起歎意。先問言此復歎者，以前怪默騰疑請中已有四偈，歎眾請竟，今何重歎？從由聞上言證、信下，釋重歎意，謂前歎眾，不因止生；今歎因前法主止生，故得復歎。
佛子！今此眾會，皆悉已集，
疏：後佛子下，發言正請。於中三：初陳眾集；
疏：二、善淨下，歎眾具德；三、善哉下，結請。二中十句：初總，餘別。總，謂善淨深心。離教、證過，故名善淨。深心有二：一、具修一切諸善行故，即下教淨；二、與理相應故，即下證淨。
疏：下九別中，前五阿含淨，後四證淨。謂順教修行，名阿含淨；證理起行，名為證淨。教通地前，證唯地上。今初五中，一、善潔思念，即欲淨，隨所念阿含，得方便念覺淨。謂得方便，即不取念相，名為善潔。二、善修諸行者，求淨，三業敬順，起求法行故。三、善集助道，即生得淨，願得益眾生處上上勝生，生而便得悲智勝念，以助正道故。四、善能等，即受持淨，親近多佛，意在多聞、憶持故。五、成就善根，即行淨，為求地上真證法故，習少欲頭陀等，離著善根。
鈔：疏一、善潔思念，即欲淨等者，此之五淨：前二聞慧，三、四思慧，五是修慧。欲淨是求法心，樂法稱欲。隨所念阿含，得方便念覺淨，即是論文。從謂得方便下，疏釋論文。上言隨所念者，所念非一故；得方便念覺，是能念心。念是欲念，覺是思覺。疏家但釋得方便言。然方便乃有二意：一、以念覺與聞慧為由，二者、不取念相。今疏但出深意耳。疏三業敬順，起求法行者，起行攝法，故名為求；但令三業修行順法，即名求耳。
疏即生得淨，論當第四。今以論就經耳。益眾生處，即是上上勝生；悲智勝念，即是思心。此順論文。若遠公意云：論文語倒，合云得生淨，生是所求勝生，得是思慧集於勝念。亦是一理。
疏即受持淨，論當第三。持即思慧，憶持不忘。經言近佛，論言受持，義豈為同？故疏出意云：近佛意在受持法故。然論經約由見多佛，受持法故，常得勝生，故受持第三；今經約由得勝生，故生生見佛，受持妙法，故受持第四，而同思慧。
疏離著善根者，欲入證時，先須修行離著之行，十二頭陀皆為捨著故。
捨離癡、惑，
於佛法中，不隨他教。
疏：後證淨四中，一、捨離癡、惑者，得淨，現智善決定故。謂真見道中得無分別智，非比知故，名為現智；相見道中以後得智審觀理、智，故決定無惑。亦可俱通。相見道中亦名現觀，真見道中決理無惑，皆破無明，故云捨離癡、惑。
鈔：疏得淨，現智善決定故者，上皆論文。謂真見道下，疏釋。於中有二：先別配現智善決定；後亦可下，通配二句。前中以現智二字配真見道，即六現觀中第四現觀智諦現觀，名為現智。
疏相見道中下，以善決定字配相見道。言後得智者，然三心見道有配根本智，有配後得。彼論以其後義為正，故今疏中名相見道是以三心及十六心皆配後得。言審觀理、智者，三心見道，悉皆緣理；十六心見道，八觀真如，八觀正智。故知相見道通緣理、智。
疏亦可俱通等者，通配二句。但前所不通，謂前相見道不名現智，今亦得名，以論亦名為現觀故。三心見道亦是第四現觀少分所攝，是觀非安立後得無分別智故。十六心見道，即是第五現觀所攝。疏真見道中決理無惑者，上真見道但名現觀，不名善決定；今亦名決，親證真如，於理決定故。
疏皆破無明，云捨離癡、惑者，以上二釋會釋經文。上但釋論現智善決定言；今此所明二種見道，皆破無明。是故經云捨離癡、惑。謂真見道正能破於迷理無明，故云捨離癡也。相見道中是後得智，無力能破迷理無明，而亦能破迷事無明謂所知障，故云離惑。故下剛藏牒此文云：雖此眾集，善潔思念，捨離愚癡及以疑惑。明知癡、惑二字義殊。上言六現觀者，即唯識第九釋二見道後，云：此二見道與六現觀，相攝云何？六現觀者，一、思現觀，謂上品喜受相應，思所成慧。此能觀察諸法共相，引生煖等；加行道中觀察諸法，此用最猛，偏立現觀。煖等不能廣分別法，又未證理，故非現觀。彼疏意云：思有三品。上揀餘二劣，故非也。喜受相應，揀於捨受，此明利故。共相即是無常、苦等。能引煖等者，思生修故。雖未證理而觀於法，勝於煖等，用最猛故，偏立現觀。煖等近見，境界微略，又未證理，故非現觀。
論：二、信現觀，謂緣三寶世、出世間決定淨信，此助現觀，令不退轉，立現觀名。釋云：信亦上品，通漏、無漏。現觀是慧，故信為助。
論：三、戒現觀，謂無漏戒除破戒垢，令觀增明，亦名現觀。釋云：即道共戒。
論：四、現觀智諦現觀，謂一切種緣非安立根本、後得無分別智。釋云：謂在何位？但緣非安立，即通二智，皆是此攝，故言一切種。大論五十五說：三心見道是此現觀。故知亦是後得智攝，即見道、修道之二智也。不取無學之二智者，與究竟現觀不殊別故。
論：五、現觀邊智諦現觀，謂現觀智諦現觀之後，諸緣安立世、出世智。釋曰：謂緣安立十諦等後所得智。然通有漏、無漏一切見、修道，緣安立諦智。大論七十一等說緣安立諦境慧，是此自性故。
論：六、究竟現觀，謂盡智等究竟位智。釋云：即無學道後盡智、無生智等而為自性。
論：此真見道攝彼第四現觀少分，此相見道攝彼第四、第五現觀少分。彼第二、第三，雖此俱起，而非自性，故不相攝。釋曰：第四觀緣非安立根本智，即真見道攝；緣非安立後得，即三心相見道攝。第五觀緣安立諦，故十六心相見道攝，而通修道，故云少分。論云：菩薩得此二見道時，生如來家，住極喜地，善達法界，得諸平等，常生諸佛大集會中，於多百門已得自在，自知不久證大菩提，能盡未來利樂一切。釋曰：諸平等者，攝論第六：得三平等，謂一切眾生、一切菩薩、一切如來。上皆唯識論文。上疏已引意釋，但觀論文，居然可知。故二見道，皆是第四現觀，謂緣非安立根本，即真見道；緣非安立後得，即三心相見道。十六心緣安立世、出世智，故是第五現觀。
疏：二、無有垢染，即不行淨，修道中一切煩惱不行故。相見道後，至金剛無間道中，皆是修道。復數修習無分別智，故名修道。滅二粗重，皆使不行。對見道中初斷所知，故云垢染。成唯識第十云：煩惱障中修所斷種，金剛喻定現在前時，一切頓斷。彼障現起，地前漸伏。初地已上能頓伏盡，令永不行，如阿羅漢。由故意力，七地之中雖暫現起，而不為失。八地已上，畢竟不行等。煩惱即是垢染，不行即是無有。然見道中非不斷惑，見理義增；修道位中審慮重觀，除障義勝。故此偏說。
鈔：疏即不行淨者，文中有二：先舉論，後疏釋。前中三：初、標名；二、修道中者，辨位；三、一切下，釋相。
疏相見道後下，第二、疏釋論，亦有三節：一、定位，即初地之中含通達、修習兩位；從金剛喻定解脫道後，方是究竟位。二、復數修習下，釋修道名，即唯識第九，加所為中已廣引竟。三、滅二粗重，皆不行下，疏釋論中煩惱不行之言，此言正解不行淨義。疏文有五：初、正釋，二、解妨，三、引證，四、會經，五、重解妨。今初，唯識云：數修此故，捨二粗重。二障種子立粗重名，性無堪任，違細輕故，令彼永滅，故說為捨。
疏對見道中初斷所知者，二、解妨。謂有問言：然見道中雙斷二障，而云所知者何？答：以異生性障，正取所知以為體故。故唯識云：雖初地所斷，實通二障，而異生性障，意取所知，說十無明非染污故。是故此經云捨離癡、惑。癡、惑，即是偏舉所知；次云垢染，即是煩惱。
疏成唯識第十云：煩惱障中等者，三、引證。此前論云：此十一障，二障所攝。煩惱障中見所斷種於極喜地見道初斷。彼障現起，地前已伏修所斷種。下論與此疏同。釋曰：就修斷中，直觀論文，初地已上能頓伏盡修惑現行，如阿羅漢諸漏已盡，無復煩惱。次云由故意力，七地之中雖暫現起，而不為失，自是一段，通於妨難。謂有問云：既如阿羅漢，令永不行，如何前四猶起我見？七地已前猶起貪、瞋等耶？故此答云：故意力起，謂六地之前容有出觀，尚有誤起；七地之中，常在無相，為化眾生，故意而起。起不為失，示起示滅，即如下經中七地文云雖畢竟寂滅諸煩惱燄，而能為眾生起、滅貪、瞋、癡煩惱燄，即其文也。
論言而不為失者，下經云雖常寂滅，以方便力而還熾然，雖然不燒，即其文也。故下經解脫月菩薩問金剛藏言：佛子！七地菩薩為是染行？為是淨行？金剛藏言：初地至七地所行諸行，皆捨離煩惱業，以迴向無上菩提故，分得平等道故。然未名為超煩惱行。便舉輪王、梵王為喻。輪王乘空，不染貪病，未名超人，以喻七地乘波羅蜜乘，不染煩惱，未名超煩惱行。若捨王身，生於梵天，爾乃名為超過人位，以喻八地乘清淨乘，爾乃名為超煩惱行。故次下論云八地已上，畢竟不行。此之論文甚與經合，而大乘法師釋意如阿羅漢、由故意力連成一句，云：如阿羅漢有怖，有不怖，不怖者起，怖者不然。此則以護法羅漢懼於煩惱，不敢起故，似非得意。又云：然此中所說見所斷者，唯頓悟人；修所斷者，通漸有學；漸無學者，二種俱無。又問云：其在地前所未伏者，相貌可知。其已伏者，與此何別？答：道力猶微，不能伏盡，為煩惱制，少分自行，即我貪等，有失念起，故說地前已伏少分，非有別相，地前伏之。釋曰：此即釋地前漸伏之言，以非正要，故在後釋。八地已上，任運不行，道力勝故。此是對法第十四文。
疏煩惱即是下，四、會經文，可知。
疏然見道中非不斷惑，見理義增等者，五、重解妨也。應有並云：修道能斷惑，修道名修道；見道既斷惑，亦應名修道。又並云：見道能見理，見理名見道；修道既重觀，亦應名見道。故此釋云：從增、勝義，各舉一名。言見理義增者，初見理故，即顯斷惑義微，不斷俱生故。修道除障義勝者，能除難斷俱生惑故，數數斷故。前已見理，故此為微。
疏：三、深心信解，即無厭足淨，不樂小乘，但於上勝佛德深心希欲，信解決定故。
鈔：疏即無厭足淨等者，即八地無功用行，在法流中趣果無間，故曰無厭。不樂小乘，自分堅也。但於勝進上求希欲，即是深心。決定，釋其信解。
疏：四、於佛法下，不隨他教淨，趣菩薩地盡道中，自正行故。上歎德竟。
鈔：疏不隨他教淨者，論立名。趣菩薩地盡下，論釋。然論但云趣盡道中，自正行故。今疏加於菩薩地盡，釋論盡字，即是十地位極道圓。地法在心，不由他教，故云自正行也。
善哉佛子！當承佛神力，而為演說！此諸菩薩於如是等甚深之處，皆能證知。
疏：第三、結請，可知。
爾時解脫月菩薩欲重宣其義，而說頌曰：
疏：二、偈頌中，初偈直舉法請，不頌前文。上半舉法請說，下半彰說有益。後偈頌前請，可知。
爾時金剛藏菩薩言：佛子！雖此眾集，善淨思念，捨離愚癡及以疑惑，於甚深法，不隨他教，
然有其餘劣解眾生，聞此甚深難思議事，多生疑惑，於長夜中受諸衰惱。
我愍此等，是故默然。
疏：第四、爾時下，不堪有損止中二：先長行中亦二：先領前所歎，對下有損，所以言雖；後然有下，舉損違請。於中二：先舉損。劣解之人通凡、小等，皆是迷法之器故。多生疑者，正行相違，猶豫義故。惑者，心迷於理，能破壞善法，遠離善法故。此明現損。於長夜下，明其當損。後我愍下，結默違請。
鈔：疏劣解之人通凡、小等者，經言劣解，論經云樂小法者，故疏合舉。凡即地前，小謂小乘等，等取權教菩薩。此中無小，何以揀之？謂此會中亦有小心之眾生故；亦可不欲廣被，即名為小。此雖揀之，激令起心，即為所被。
疏多生疑下，牒經解釋。正行已下，至善法故，皆是論文。然疑從二境上生；既滯二途，故無詣理真正之行。惑謂迷惑；一向不了，故能不信。由此，故能破壞善法，遠離善法。遠公亦將後二句論別結疑、惑二種之過：由有疑故，破壞善法；由有惑故，遠離善法。亦有理在。但論二句共一故字，則以通結疑、惑二字。疏此明現損，是疏結前生後。言於長夜者，生死昏寢，事等於夜；輪轉無際，名之為長。破法不信，墜三惡道，故受衰惱。
爾時金剛藏菩薩欲重宣其義，而說頌曰：
疏：偈中亦二：初偈頌前段，淨明有信，餘皆有證；如山如海，雙喻教、證。後偈頌後段，以取相故，但依於識，不能依智。
鈔：疏初偈頌前段者，即領前所歎。淨明有信者，信即順教，是前段中善潔思念等，即長行中善淨深心。前淨深心雖兼教、證，今為分二，故云有信，餘皆有證者。廣智慧即前捨離癡、惑，無有垢染，即長行中捨離愚癡及以疑惑；甚深明利能決擇即前深心信解已下經文，長行中於甚深法，不隨他教。
疏如山如海，雙喻教、證者，動謂動搖，覆謂翻覆。今於教決信不動，更無翻覆；於證亦然。疏後偈頌後段，即舉損違請。疏以取相故，但依於識者，反顯不取相是智，故應依之。
爾時解脫月菩薩重白金剛藏菩薩言：佛子！願承佛神力，分別說此不思議法！此人當得如來護念，而生信受。
疏：第五、雙歎人、法請中，復重請者，示彼疑惑，應須斷之，豈可避之？避之不說，有多過咎。何等過咎？不得成就一切佛法。文中，先長行，後偈頌。長行中三：初標請；
鈔：第五、雙歎人、法請，疏中有二：先敘意；後文中下，釋文。前中，先徵；後示彼下，論釋。豈可避之，翻前多生疑惑；後避之不說，有多過者，翻前於長夜中受諸衰惱安能成就一切佛法。
何以故？說十地時，一切菩薩，法應如是得佛護念；得護念故，於此智地能生勇猛。
疏：次何以故下，釋請；後是故佛子下，結請。釋中二：先直徵釋，後轉徵釋。前中，先徵意云：何以當得佛護而能信耶？釋云：法應得護。由得護故，必能信受。
何以故？
疏：二、轉徵釋中，先徵，後釋。徵意云：何以說十地時，法應得佛護耶？
此是菩薩最初所行，成就一切諸佛法故。
疏：下釋意云：如來說法，不離教、證，最所要故。文中三，謂法、喻、合。法中，最初所行者，依阿含行故；成就一切諸佛法者，是證智故。此即九種教證中第四修成相對。
譬如書、字、數、說，一切皆以字母為本，字母究竟，無有少分離字母者，
疏：二、喻中，以字母喻於地、智，為諸法本。論云書者，是字相，如嘶字，師子形相等者，以書記字，非正字體。言師子形者，謂字如蹲踞形。有云如呼師子為孕，多故，字像形，似師子頭、尾者，全不似也。字者，論云噁、阿等者，即十四音，正是字體，字即文也。等餘十二。然有十四音，二音不入字母，謂里、梨二字。數者，名、句。此二是數義者，謂有二字、多字名，必以多字成句，故皆數也。說者，是語言。皆以字母為本者，明末依本，喻果依因；字母究竟者，明本能攝末，喻因無不攝。上二順明。無有少分離字母者，反成上二。言字母者，即迦、佉等三十四字，以前十二音入此三十四字，則一一字中成十二字。復有二合、三合，乃至六合，展轉相從，出一切字，故名為母。
論經名為初章者，以梵章之中悉談字母最在初故。然五天口呼，則輕、重有異；書之貝葉，字體不殊。梵天之書，千古無易；不同此土，篆、隸隨時。故此為母，亦常楷定。
鈔：疏書者，是字相等者，初舉論；後以書記字下，疏釋論。書即色法，字即是文，不相應行，故言非正字體。言師子形者，牒論解釋。然嘶字本從娑字流出，即十二音中第四字。謂娑、娑、枲、嘶、蘇、蘇、洗、鰓、蘇、騷、毿、索。今嘶字即第四字，梵語輕、重，今、古小殊，大旨無異。若作十二梵字者，娑、娑、枲、嘶、蘇、蘇、洗、鰓、蘇、騷、毿、索。
疏有云如呼師子下，即刊定記釋。然字亦不似師子，又西方無此字。疏即十四音者，此下疏釋論。此譯帶古，然噁字合是第十四字。若準興善三藏譯金剛頂瑜伽字母，云：一、阿，二、阿，三、伊，四、伊，五、塢，六、污，七、𠴊𠴊去，八、力嚧，九、曀，十、愛，十一、污，十二、奧，十三、暗，十四、惡。其里、梨字，即金剛頂中𠴊𠴊、力嚧字，各是二合，故成十四。其奧字云引者，更有三藏說：十二字中，上六前短後長，下六前長後短。則奧字不合引。西方異、同，故今具出。
疏謂有二字、多字名者，若一字名，不名為數；二字名、三字名等，皆名為數。如色即一字名，末那即二字名，阿賴耶即三字名。言必以多字成句者，終無一字句故。說者，語言，義當色法，是則上書、字、數、說總是聲、名、句、文，共為教體。故此四事總攝一切能詮教法，皆用字母而為其本。
疏即迦、佉等三十四字者，若古三藏，說謂牙、齒、舌、喉、脣各有五音，及會音有九。牙音五者，即迦、佉、誐、伽引。、仰，去。；齒音五者，左、蹉、惹、酇、孃；舌音五者，謂吒、咤、拏、荼、拏仍；喉音五者，多、他、娜、馱、囊；脣音五者，謂跛、頗、麼、婆重。、莽之。；會音九者，野、囉、邏、嚩反、捨、灑、娑、賀、乞灑合。已上三十四字足。若般若三藏，云前五句中，一句之內即有五音，如迦，齒音；佉，氣從喉出；誐字，喉音；伽字，胸藏音；仰字，鼻音。其餘四句，準例，皆然。
疏則一一字中成十二字者，謂將上阿、阿等十二字徧入三十四，如初迦字，十二音入，便成迦、迦、雞、雞、俱、俱、計、改、姑、哠、甘、伽。入迦字既爾，入佉字等三十三字亦然。復有二合、三合，乃至六合者，如以囉字半體入迦字時，便成舸羅合字，成十二字言囉字半體者，囉字具足梵字者，此字是也；半體者，此一半是也；若入迦字者，迦字梵書；此若入半體，謂，此字是也；即迦邏字，即云迦羅、柯羅切。、吉里、吉梨、古魯、姑盧、吉禮、吉犂、古路、古澇、吉濫一、吉邏來下切。二。若以迦、佉字合娑字為遏塞迦，即三合字成十二字。梵字樣若此。言四合者，遏悉怛邏；五合者，遏悉怛梨也；言六合者，謂遏讖彌雉持也。但至六合，字已無邊。如一字王，但有二合云部林，有三合云唵部林。此等諸義故非正要，經有，論有，故須略知耳。
疏梵天之書者，謂大梵天王，劫初時作此書、字以教眾生。不同此方，篆、隸隨時者，古書隨時有多名目。史籀為大篆，李斯為小篆，蔡邕為八分，程邈為隸書等，皆隨時有別。
佛子！一切佛法，皆以十地為本，十地究竟，修行成就，得一切智。
疏：三、合中，初合末，依於本；後十地究竟合因，無不攝。所以須此二者，若但言為本，容非是末，如以百錢為本，成多財貨等。今明如水為海本，無海非水，故云究竟，無有離者。又為本者，非但因為果本，亦乃後為前本。地前望證，修阿含故，初心即以智觀如故。
是故佛子！願為演說！此人必為如來所護，令其信受。
疏：第三、結請，可知。問：若依上義，諸佛有力，能令信者，何故今後眾生於彼法中亦有謗意？答：有二種定，則不可加。一、感報定，以先世、今世造定業故；二、作業定，宿惡熏心，猛利纏起，難曉喻故。上如釋種，下如瑠璃。
鈔：疏上如釋種等者，並如觀佛三昧經及智度論等說。釋種報定，是故必為瑠璃王殺；瑠璃王作業定，故佛不能諫。
爾時解脫月菩薩欲重宣其義，而說頌曰：
疏：頌中，初偈頌標請，後偈頌釋請，略不頌結。頌釋中長行法中無究竟之言，而喻中有。今此反前，欲顯具有。又法中明本能生末，合中明末依於本，皆影略耳。
爾時諸大菩薩眾一時同聲向金剛藏菩薩，而說頌言：
疏：第二、大眾同請者，上來眾首請說，顯眾堪聞、樂聞；今大眾展誠，自陳有根有欲。文中，先敘請，
鈔：疏自陳有根有欲者，有根，故堪聞；有欲，故樂聞。
疏：後正偈請。於中二：前四偈半歎人堪能請，後一偈歎法成益請。今初，亦二：前二頌歎說者，餘歎聽者。前中，初五句歎說者自成教、證，後三句歎能令他入。今初初四句歎證，後一句歎教。自分所成一切行位通名為證；上受佛教，說為阿含。即九種教證中第八門也。
今初，上者是總。然總有二義：一、雙為教、證之總；二、唯顯證力辯才，對教名上。此中歎證辯才有三：一、真實智為辯所依，即經初句。無漏，故無垢；過小，故云妙。二、辯體性，即第二句，謂堪能分別無邊法、義故。三者、辯果，即下二句。依前，起辭、樂說，故名為果。一、詮表深旨，字義成就，即下一句；二、滑利勝上，字義成就，即宣暢句。二、有一句歎阿含，謂念持於教，得淨慧無疑，名清淨行。三句歎能令他入者，初句令入證，謂已入地者，令得佛十力；未入地者，令得入地。故云集功德。集功德，即論經淨心。淨心即初地，由集德成故。後二句令入阿含。辯才分別說者，意令受持十地法故。說主既內具二力，外令他入，何故不說？
鈔：疏對教名上者，則前雙為教、證之總稱上者，約人以歎，明金剛藏所有教、證最上也。
疏此中歎證辯才有三下，釋別句。疏依前，起辭、樂說者，上三辯才即為三節：一、真智為本；二、依真智，能解法、義；三、依法、義，起辭、樂說。然約於心，四皆稱智；若流在口，四皆稱辯。然辭、樂說，即是能說；法、義二智，即是所說。則正說時，辭、樂為能。今約內有法、義，方起辭、樂，故辭、樂為果。詮表深旨，即是樂說；滑利勝上，即辭無礙。二皆約說，故並為字。淨心即初地者，證心離染故。言由集德成故者，會今經同論經。論經云為十力淨心，論言淨心，即所成初地；今經言集功德，即能成因故。下說分初地云若有眾生，深種善根，善修諸行，善集助道等，而為得地所依之身，故集功德成於初地。
疏辯才分別說者，意令受持十地法故者，疏但通釋，則上句經是正說，下句經是說意。若遠公意，兩句不同。則辯才分別義者，即依前體性，分別地義；說此最勝地，即依辭、樂說，說十地法，令人受持。以論但云云何令入阿含無礙分別義？令受持十地法故，故疏但通相釋耳。疏說主既內具二力下，通結二力，二頌之意。
疏：二、有二頌半歎聽者中二：初偈歎眾有根，後一偈半歎眾有欲。今初，由有根故，堪受教、證。初句有治，次二句離所治，下句結請。結請，唯願是總。唯願有二：一、求阿含，二、求正證。有二妄想，不堪聞教：一、我，二、慢。以我慢故，於法、法師不生恭敬。以定、戒為治，謂若有定，則心調伏，故內無我慢；戒，則善住威儀，外相不彰。有二妄想，不堪得證：一、邪見，顛倒見故；二、疑念，於不思議處不生信故。有二對治，則能得證：一、正見，善思義故。即經集正，謂積集深思故。二者、正心，信心歡喜故。
鈔：疏唯願是總下，直至不生恭敬，皆是論文。從以定、戒為治下，疏取意釋。然論教、證，各二妄想，一時併舉；下四對治，亦一時併舉。今疏教、證分說，今但舉教之二過。以定、戒下，取下論治。彼論具云：有二對治，堪聞阿含：一、定，二、戒。定者，心調伏故；戒者，住善威儀故。今疏乃添字釋之，可知。次舉證二過，便牒二治，並顯，可知。但經集正心句，論經云：定戒深正意。深即今經集字，意即今經心字。
又第二句，論經云：離我慢妄見。妄即今之邪字，而論別釋妄字。故遠公云：初句攝治，行門有五，相從為四，要攝唯二。言行有五者，一、定，二、戒，三、深，四、正見，五、正意。正見一門，義有文無。以論釋云三、正見，四、正意，故云義有，經文則無。相從四者，深與正見合以為一。要唯二者，但是入阿含及證行耳。今疏但有二、四，不開成五者，以經無妄字。妄即邪字。論釋妄云妄者，謂妄想，見中同使故，而釋見但云顛倒見，義通淺深。謂於法妄取，名顛倒見，此見則淺；撥無因果，為顛倒見，此見則深。見中同使，則撥無因果之邪見，故不開耳。但正字兩用，謂正見、正意。故所治既唯有四，能治集正，合治倒見。
疏云謂積集深思者，以經集字會論深字耳。深思，即稱理見也。故論云：深者細意，善思惟故。信心歡喜者，正心即是信心也。信、解具足，故能入證。餘文可知。
疏：二、歎有欲者，顯示大眾求法轉深。於中一偈喻明，半偈法合。前有四喻，喻四種義門示現正受彼所說義：一、受持，謂求聞慧。初聞即受，隨聞受持，如水不嚼，隨得而飲。二、助力，謂求思慧。嚼所聞法，助成智力，如食咀嚼，以資身力。三、遠離，謂求修慧。依聞、思行，能去惑習，如服良藥，藥行除病。上三三慧。四、安樂行，謂求證智，即三慧果。聖所依處，現法受樂行故，如蜜，眾蜂所依，故云貪也。後法合中，能求一向是法，所求猶通法、喻，以一甘露總合四喻。甘露有四能故：一、除渴，二、去飢，三、愈病，四、安樂故。
鈔：疏示現正受彼所說義者，遠公四種喻、四種求心，謂：一、求聞等，隨喻通合，具有五種：一、求法心，二、所求法，三、是依法所成之行，四、是依行所治之病，五、是求法起行之人。一、言求法心者，謂求聞、思、修、證心也。二、所求法者，聞、思、修、證四種法也。三、所成行者，依法所成聞、思、修、證四種行也。四、所治病者，聞、思、修、證四種障也。五、言求法人者，且約大位攝以為四：一、善趣人，求教起聞；二、習種人，求義起思；三、性種人，求行起修；四、解行人，求實入證。今對此五，以喻顯示。如初一喻，渴是病，思是求心，冷水是法，略無求人。次二句亦然。第四喻中，蜂喻於人，影顯前三，亦有求人，略無有病。例前，應有，亦貪字兼之。由貪故，思好蜜；其成行，即飲食、服味。文即現無，義已含有。論經云：如眾蜂依蜜。依義同行，亦影略耳。雖有五事，正意喻能求心至矣。故疏中引論便釋，具此五義。一、謂求聞慧，求即求心，聞慧即所求法。初聞即受是行。既云隨得而飲，必除渴病。下三求心及法，例知。二、求思中，嚼所聞法即行，資身力即除病。三、求修中，依聞、思行即行，能去惑習即除病。四、安樂行者，現法受樂行故即行，必無疲苦即病除。
疏所求猶通法、喻者，甘露是喻故，法字即是法故。涅槃中以大涅槃為甘露不死之藥，配於上四，在論所無。
疏：二、有一偈歎法利益請。直觀經文，似當結請；今依論判，故云歎法。善哉是總，所說法中善具足故。善哉有三：一、所依，即廣大智，說地必依此慧故。二、體性，即第二句正說入諸地，則地地轉勝故。三者、地果，即後二句，謂具十力無障礙佛菩提故。行亦果行，如出現品說。
鈔：疏行亦果行者，行有二義：一、因行，即是十地，能得善逝，名善逝行。二者、果行。如出現品者，出現品云真實行是如來行，無礙行是如來行。真實即契實智，無礙即悲、智雙流，如金翅闢海，依法性空，入生死海故。
疏：自下第三、如來加請。前雖二家四請，為顯法勝，復待佛加。前來為分主、伴，主佛唯明意加；今欲具於身、口，故復重加。又前默與威神，令有加請；今加為說，不與前同。若爾，諸佛前已具於三業，何得復加？前但是加，未是請故；今以加為請，並異於前。
鈔：疏自下第三、如來加請，疏文有四：初、來意，二、釋名，三、揀別，四、釋文。初中二：先、正辨來意，二、通妨難。今初，故論云：若請者非尊，法非殊勝，聖者則不說。釋曰：此是反明。若也順說，由請者尊故，顯所說勝，剛藏則說。前來為分下，二、通妨難。於中二：先通伏難，後通躡迹難。然遠公總有五門分別：一、能加佛異，二、所加不同，三、加業有異，四、加相不等，五、加、請分差。今疏皆具，而文中先通伏難者，謂有問言：前來已加，今何復加？此為復重難之。答此有二：一、前未具故，二、所為別故。前中，先出不具足意，云為分主、伴，由主威力，令十方佛加，故前身、口不同諸佛；次正顯未具，即唯辨意加，謂承佛神力，及加因中毗盧遮那本願威神。今長行光照為身加，偈頌請說為口加，故具三業，加相方具。此即遠公第三加業有異。
疏又前默與威神下，第二、所為別故。亦應問言：前何不具，今方具耶？答云：留此身、口，發起請法故。言令有加請者，前主佛加，令得諸佛加；既得佛加，出定說本，故便有請。則前主佛加為諸佛加因及三家請因；今主佛加，加即是請。故不同也。此即遠公第五加、請分差。
疏若爾，諸佛前已下，第二、通躡迹難。難意云：主佛未具身、口，故今欲具。伴佛已具，何得復加？復加，即經云十方諸佛，悉亦如是及諸佛威神力故，而說頌言。
疏前但是加下，答。此亦加、請分差，此段亦含遠公第一能加佛異。以前約所表，皆十方金剛藏佛加；今但云十方，表通方故。又遮那亦照十方說法菩薩，則知異名諸佛亦得同加。
疏：上力被下，說以為加；因加勸說，目之為請。加即是請，故云加請。長行則以加為請，偈頌則以請為加。
鈔：疏上力被下下，第二、釋名，可知。
疏：不以常口求請而以雲臺發言，不以常身展敬而以光業代者，為不輕尊位故。要復請者，為重法故。
前加分中，不加大眾。今此加者，前若即加，說主無由三止；此若不加，請主前言得佛護念，便為無驗。
鈔：疏不以常口下，第三、揀別，文有二：初則加相不同，後即所被不等。今初，有三：初、牒異相；二、為不輕尊位下，出所以；三、要復請下，通躡迹難。謂有問云：若重尊位，何如莫請？答云：為重法故。前則尊人，此為重法，尊極請故，故法為重。
疏前加分中下，二、揀所被不同，即遠公所加不等。則前局說者，此通說、聽。疏出所以，可知。
爾時世尊從眉間出清淨光明，名菩薩力燄明，百千阿僧祇光明以為眷屬，普照十方一切世界，靡不周徧，三惡道苦，皆得休息；又照一切如來眾會，顯現諸佛不思議力；又照十方一切世界一切諸佛所加說法菩薩之身。作是事已，於上虛空中成大光明雲網臺而住。
疏：文中通有八業、二身，且分為二：先長行有二身、七業，後偈頌但明請業。前中二：先此佛光照十方，後十方佛放光照此。二光互照，必互相見。二段皆有二身、七業。今初，分二：先明光體業用；後作是事已下，正明所作。今初，先明光本。上加於下，多用眉間之光，亦表將說中正之道。出清淨下，正明體用。於中文有六業：一、覺業，即光名體，謂是光照菩薩身已，自覺如來力加故。覺照光用，故曰燄明。二、百千下，因業，能生眷屬義故。三、普照下，卷舒業。舒，則普照十方；卷，則還入常光。今文略無卷業。若兼取下文，如日身中於空中住，義則通有。四、三惡下，止業。五、降伏業，論經云：一切魔宮隱蔽不現。今經闕此。六、又照一切下，敬業，顯現佛會，令物敬故。七、又照十方下，示現業，正為令眾見說、聽者皆得佛加，堪說、聽故。長行受身加之名，偏從此立。
二、正顯所作，即二身之一。言二身者，一、流星身，往他方世界故。論不指經。古德共指卷舒、敬、示，三業當之。以是往來光體，如星流故。二、如日身，謂如日處空，即此所作，於上空中為臺是也。故以身、業相對，應成四句：一、業而非身，謂八中除三；二、身而非業，即如日身；三、亦身亦業，即流星身；四、非身非業，此經所無，即論經彼此相見。以身約有體，業約有用，三則雙具，四則非正所為故。
鈔：疏文中通有下，第四、釋文。言今文略無卷業者，以卷約作用已竟，卷歸毫光。下既更有餘業，故經略無，但以如日身當之；而論經舒、卷相對，故逆明之。故論經云：普照十方諸佛世界，靡不周徧。照已，還住本處。還住本處，即是卷業。四、止業，明光利益。五、降伏業，明光勢力。六、敬業，顯光攝益，謂顯佛力，令他敬故，即為攝益。
疏正為令眾見說、聽者皆得佛加者，經文云：又照此娑婆世界佛及大眾并金剛藏菩薩身。故明知通說、聽也。
疏二、正顯所作等者，疏文有三：初、列名；二、論不指下，出體；三、故以身對業下，料揀。於中二：先成四句；後以身約有體下，出四差別所以。以業約有用，如日身，但能皎住故。言非正所為者，本意不為令相見故，故無業無體。今經略無。
時十方諸佛，悉亦如是，從眉間出清淨光明；其光名號、眷屬、作業，悉同於此。又亦照此娑婆世界佛及大眾并金剛藏菩薩身、師子座已，於上虛空中成大光明雲網臺。
疏：二、十方佛放光照此者，正為照此，然其作業亦周十方。七業、二身，不殊此佛而加。又亦照此娑婆，經文以主佛普照，此不待言伴佛普照，正意為此加被相故。
時光臺中，以諸佛威神力故，而說頌言：
疏：第二、偈頌明請業中二：初偈所依，望前猶屬於身；
疏：後正偈請，五偈分二：前四加請所說，後一教說分齊。前中亦二：初二偈舉法請，後二偈舉益請。前中亦二：初偈正顯作加，後偈顯加所為。今初，加於彼三字是總，此偈正為加故。其世中上，亦總亦別。望加於彼是別，以二種加中是具果加故；望四勝義是總，以上即勝義，具四種勝，為世中上故。
鈔：疏今初加於彼三字是總等者，此中經文有其三節：一、唯總，二、通總、別，三、唯別。疏文有二：初、定總、別，二、釋別相。今初，總、別有二。加於彼三字，二偈之總。其世中上即二十五字之總，除加於彼三字故。言以上即勝者，會今經同論經。
疏：言四勝者，亦如世王：一、自在勝，所作無礙故，即經初句。言佛無等者，由離二障，解脫自在，不染如空，十地已還皆無等故。重言等者，唯與佛等，欲顯佛佛等正覺故。二、力勝，即經十力，能伏邪智之怨敵故。三、眷屬勝，即無量勝功德及人間最勝。論經即當無量諸眾首，謂具功德，堪為眾首，故云人間最勝。論云：諸眾首者，佛於世間最上勝故。四、種姓勝，謂家姓勝故，即釋師子法。於中又二：一、釋師子是生家勝，謂應生釋姓輪王貴胄故。諸佛同加，偏語釋者，以現見故，是主佛故。二、法之一字是法家勝，謂非但生家勝，諸佛皆同真如法中住故。由上四義，故稱法王，名世中上。上云二種加者，一、具身加，依法身故，謂釋師子是有法所依之身故；二、具果加，證佛果故，即是世中上，及別明四勝，異未成佛之色身故。今此具德之人加金剛藏。
鈔：疏言四勝下，第二、釋別相。一、自在勝，不為他屈二障即他；二、力勝，即能伏他；三、眷屬勝，即輔弼豪強；四、種姓勝，族胄尊貴。
疏不染如空者，空有多義，今取不染。此含二德：以離二障，即是斷德；能離此者，即是智德。故下結云等正覺故。又自在者，離煩惱障，則心自在；離所知障，則智自在。問：斷癡，慧明；滅愛，心脫。故淨名云：不滅癡、愛，起於明、脫。今此何故除癡除愛，皆名心脫？以但云煩惱故。事中照用為慧解脫，文云離所知故。釋曰：二脫有二義：一、由解中無染之心名心解脫，照理之智名慧解脫，是為心脫除愛，慧脫除癡；二、以真識出離愛染為心解脫，事中照用為慧解脫，則心解脫雙離癡、愛，慧解脫照事無遺。餘經多依前門，今論乃是後意。
疏十地已還下，釋佛無等等之言，謂過下，故為無等；以齊上，故重言於等。言欲顯佛佛等正覺者，此遮伏難。謂有問言：何不但說無等？何用重言齊等？故今答云：以諸賢聖望於下地，皆名無等；而更有上，猶未上齊故。今唯佛，方能等佛，覺已究竟，正覺同也。
疏二、力勝者，亦是智德，多約權智，如十力是體，能伏邪智之怨敵故是用。然論經言十力無畏等總為力勝，十力是體，無畏制外道；等字兼於神力，以用降魔。今以無量等言屬下眷屬勝，以無量字該之。故但將十力以為力勝，為順文故。若將勝功德言，兩處用之，於理無失，故今取意。能伏邪智，即是制外。其怨敵言亦有二用：一者、邪智即為怨敵；二、怨敵言，即是天魔。
疏三、眷屬勝，言論經等者，彼經下句云：諸佛無等等功德如虛空十力無畏等無量諸眾首釋迦姓法生人天上作加。釋曰：由此，故遠公與論，皆初二句是自在勝。如虛空言，獨喻功德。今功德字在第二句中，兼屬第三勝，則無量勝功德之言通於三處：一、以功德屬自在勝；二、以功德當無畏、神通，便屬力勝；三、該無量勝功德，便屬眷屬勝。今疏順文別配，故但屬眷屬勝攝。次論云：諸眾首者下，引論牒釋，則今之經文同論釋語。
疏四、種姓勝，疏文有四：初、牒名屬經；二、於中又二下，開章別釋；三、由上四義下，結歸第二重總；四上云二種加下，結歸第一重總，以具二加，加金剛藏故。於中，先結二加；後今此具德下，結加金剛藏。前中言有法所依之身者，謂具相好身，未成佛時已有，故未是果後依身。修起，方名為果。向約四勝中第四勝，則釋師子法，以別開二義，唯法一字名為法家，餘則生家。今為二加，則單取釋師子為身加，總取釋師子法為具果加。
疏：第二偈加所為者，欲令開現法藏義故。文中初句及下句以佛威神是說所依，餘文正辨所為。開勝藏一句是總，下十字是別。別歎勝藏，有其二種：一、義藏成就，二、字藏成就。義藏即勝妙行。行者，諸菩薩行，所謂助道法故；妙者，真實智故，即是證道；勝者，神力勝故，是不住道。染、淨無礙，故云神力。如是顯示深妙勝上之義。二、字藏者，即諸地廣智及分別說，謂說十地差別相故。上舉法請竟。
鈔：疏第二偈加所為，疏中三：初、總辨意；二、文中下，總科；三、義藏即勝妙行下，屬經別釋。今初令開法藏，示顯現故。
疏是說所依者，依佛神力說故。故論問云：此偈中何故令顯承佛力說？答：有眾生於如來所生輕慢想，以自不能說，請他而說。為遮此故，顯是承力，非佛不能。言開勝藏一句是總者，即開此法王最勝藏句。然此勝藏屬於如來，故云開法王藏。義藏即是地體，字藏即是地相。
疏染、淨無礙，故云神力者，謂經但云勝，論名為上者，神力勝故，疏會釋，謂不住道。處生死而不染，不礙涅槃；在涅槃而不證，不礙生死。是為染、淨無礙。又論但云行為助道，其證不住，疏例論釋，以義順故。論舉一隅耳。疏如是顯示深妙勝上之義者，總結義藏。深即助道；助道能窮實，故說為深。妙結證道。勝上二字同結不住。論經云上，今經云勝，論結雙明勝上。二、字藏者，即諸地廣智及分別說；若望經文，分別說言通說二藏，以論經云分別智地義一句為字藏。今取文同，故合第三句四字及第四句三字當之。
疏：第二、舉益請者，顯所說法利他，有三時益故。二偈分三：初半偈聞時益。若得上加，則法寶入心，成聞持故。
鈔：疏若得上加，則法寶入心，成聞持者，正順解脫月雙歎人、法請。說此不思議法，此人當得如來護念，而生信受。由法勝故，則得佛加；得佛加故，法寶入心；法寶入心，即是聞持。既由法勝故加，明是舉法勝益以請。
疏：次半頌修時益，上句修時因圓，下句所修果滿。
疏：後一偈轉生時益，即具堅種人。上半順明，明有信之益；下半反顯，舉無信之損。
鈔：疏後一偈轉生時勝益，疏文有六：初、顯意總科；二、論經但有下，會通二經；三、此中大意下，總顯文意；四、以難不障聞下，以論釋文；五、上順論釋下，別申意趣；六、問：若依下，問答料揀。初中言即具堅種人，謂具金剛種。雖在八難，而得聞經，以彰聞經益之深遠。種子無上，故地獄天子三重頓圓。
疏：論經但有順明，偈云：雖在於大海及劫盡火中決定信無疑必得聞此經。今經堪受，即決定信義。
鈔：疏今經堪受，即決定信義者，正會釋也。若無信心，在善道中尚不得聞，況惡道耶！
疏：此中大意云：若有信有機為堪受者，無問惡道、善道、難處生，皆得聞經。
鈔：故次辨大意。若有信心，難處尚聞，況非難處！
疏：以難不障聞，故言雖也。海水、劫火，即是轉生難處。
大海，即是惡道，畜生趣故。故論云：龍世界長壽，亦得聞此經，偈言雖在於大海故。而言長壽者，如有經說：右脇著地、未動之間，已經賢劫千佛出世；更一轉亦爾。但暫臥息尚爾，況其一生！
劫火中者，即是善趣。論云：雖在色界光音天等，亦得聞此經，偈言及劫盡火中故。此即指二禪已上為長壽天難。然論無長壽之言，而前龍趣卻有長壽，且三惡為難，不必長壽，恐是譯人誤將此中長壽入於前文。然二經中，文皆巧略。若具，應言：劫盡火起時，在光音天中。故論為此釋，以火起時，初禪無人，二禪不為其壞，於中得聞故。等言，等取三禪、四禪免水、風災、長壽天難，乃至無色，亦皆得聞。今舉初攝後，及對水成文，故云劫火。按智論等，通上二界，除五淨居，皆長壽難。今不取初禪者，以彼有梵王，多好說法；有覺有觀，聞法障輕。又正已燒，故不說之。
鈔：疏以難不障聞，故言雖也下，第四、以論釋文。於中但釋前半，後半總科之中已出大意竟。就釋前半中，疏文有二：先總明，後別釋。今初，此言有二意：一者、成上所以不問難、不難者，以不信障聞，非難障聞故；二者、即躡此意以釋雖字。雖者，縱奪之辭，言含得失。八難是惡，而不障聞，故雖難而非難也。言海水、劫火，即是轉生難處者，即總指經文，釋論轉生之義。
疏大海，即是惡道下，第二、別釋也。先釋海水堪聞，以龍宮有經故，龍至佛會故。後劫火中釋火中聞經，疏文有五：一、正以釋經，二、會釋論文，三、以論會經，四、釋論等字，五、會長壽寬狹。初文可知。
疏此即指二禪下，第二、會釋論文，以論云光音天已上故。
疏然二經中，文皆巧略下，第三、以論會經。言巧略者，下云若具，應言，即顯經意，文中是略。而云巧者，下云舉初攝後，對水成文，此即巧也。略義可知。
疏等言，等取下，第四、釋論等字。於中二：先顯論包含。劫盡有三，謂火、水、風。火壞初禪，二禪已上得聞；水壞二禪，三禪已上得聞；風壞三禪，四禪已上得聞。故劫火言，亦是火劫，異水、風劫。故論經云劫盡火中者，正取二十住劫已終。又十九劫壞有情竟，名為劫盡；一劫壞器，名為火中。疏今舉初攝後下，二、顯經之巧。舉火劫攝於水、風，顯義巧也；對上海水而云劫火，顯文巧也。此言初對長壽天所以得聞者，以彼有天曾從佛聞，而為說法故；二能下就佛，而聽法故，如初列眾處說。皆由信故，難不為難。其為難者，未曾聞熏，耽禪味故。
疏按智論等下，第五、會長壽寬狹，即智論三十八云：長壽天者，謂非想非非想天處八萬大劫故。或有人云：一切無色定通名長壽，以無形可化故；不任得道，常是凡夫處故。或說：無想天名為長壽，亦不任得道故。或說：從初禪至四禪，除淨居天，皆名長壽，以著禪味、邪見，不能受道故。上即智論等言，等取梁攝論及成實論，皆同智論第三師說。上諸論意，皆以上二界壽長，又耽禪味，不任受道，故為難處。今有信心，並非是難。此上明長壽天竟。
疏今不取初禪者，明論小狹。二因故除：一、有覺、觀，義通餘處；二、正燒者，正順論文。若說初禪為長壽天難，無由得說火劫；今火燒初禪，初禪無人，故約二禪已上得聞長壽之難得聞。
疏：上順論釋，八難之中善、惡二趣，各舉其一，
理實八難皆容得聞。又劫火之言，兼佛前後、劫壞之時，無佛出故。修羅、地獄容在海中，則兼數難矣。
今經但云劫火，則正在火中亦容得聞，以眾生見燒，燒處有不燒故。
鈔：疏上順論釋下，第五、別申意趣。於中二：先結成論意；後理實八難下，正申別旨。於中又二：先通八難。八難雖則不具，不唯有二，謂論已有二，加佛前後為三，海兼地獄為四，修羅兼鬼為五以五趣明義，修羅亦鬼攝故。其生聾、盲，正絕見、聞；不可說、聞，但潛益耳。忽令生於耳、目，亦容見、聞。世智辯聰，亦不妨聞。
疏今經但云火中者，二、別釋火中之言，即法華中意，在華藏品已引。故華藏云：劫燒不思議所現雖敗惡其處常堅固，即明火中聞也。火浣之布、火中之鼠、炎鐵團內而有蟲生，眾生業殊，豈妨火中聞法？方對海水之內，正在其中。
疏：問：若依前義，云何堪受法人復生難處？
答：此約乘、戒緩急，應成四句：一、乘緩戒急，生長壽北洲，不聞法要；二者、乘急戒緩，生三塗中，不礙聞法，故佛會中多列龍、鬼等類；三者、乘、戒俱急，則人、天聞法；四、乘、戒俱緩，則處三塗，諸根不具，又不聞法。今海水、劫火是二、三兩句，餘二無乘，故經論不明。即後半意。勉旃學徒，願留心法要故。涅槃云：於戒緩者，不名為緩；於乘緩者，乃名為緩。
鈔：疏問：若依前義下，第六、問答料揀。先問，可知；後答中三：初、以義正答，二、會釋經文，三、結勸引證。今初。然戒能防非止惡，近得人、天之身；乘者，理運彌載，遠證涅槃之果。為功不等，益有淺、深，故美乘而輕戒。然戒有隨相、離相。三聚尸羅，體即是乘；定、慧若有漏取相，亦不能運出。今以隨相律儀，不動不出，不得稱乘；定、慧了知性、相，動、出名乘。各舉一邊，以美乘妙。
一、乘緩戒急者，事戒嚴峻，纖毫不犯；三種觀心，了不開解。以戒急故，人、天受生；或隨禪梵世，耽湎定樂。世雖有佛說法度人，而於此類全無利益；設得值遇，不能開解。震旦一國，不覺不知；舍衛三億，不聞不見。著樂諸天及生難處，不來聽受，是此類也。譬如禁繫之人，或以財物求諸大力，申延日月，冀逢恩赦；在人、天中亦復如是，冀善知識化導修乘，即能得解脫。若於人、天不修乘者，報盡還墮三惡道中，百千佛出，終不得道。
二、乘急戒緩者，是人德薄垢重，煩惱所使，是諸事戒，皆為羅剎之所噉食；專守理戒，觀、行相續。以事戒緩，命終即墮三惡道中，受於罪報。於諸乘中，隨何乘強，強者先牽。若一乘強，即聞華嚴等。
三、乘、戒俱急者，謂具持眾戒，理、事無瑕，於諸妙乘觀、念相續，即於今生便應得道。若未得道，此業最強，強者先牽，必升善處。隨戒優、劣，欲、色等殊；隨乘勝、劣，運出亦異。若一乘急，即於人、天身中聞華嚴等。
四、乘、戒俱緩者，謂具犯眾戒，又復無乘，永墜泥犂，失人、天報；神明暗塞，無得道期；展轉沈淪，不可度脫。
疏今海水、劫火下，第二、會釋經文，可知。疏勉旃下，結勸引證。引證，即涅槃第六，因明菩薩忘犯護法。迦葉菩薩白佛言：世尊！如是菩薩摩訶薩於戒極緩，本所受戒，為具在不？佛言：善男子！汝今不應作如是說。何以故？本所受戒，如本不失，設有所犯，即應懺悔，悔已清淨。乃至云：善男子！於乘緩者，乃名為緩；於戒緩者，不名為緩。菩薩摩訶薩於此大乘，心不懈慢，是名奉戒。為護正法，以大乘水而自澡浴，是故菩薩雖現破戒，不名為緩。釋曰：此意唯以大乘為乘。今疏文意亦取大乘正法為乘耳。故結勸云留心法要。旃，猶之也。
疏：第二、一偈教說分齊中應說諸地者，總勸說也。說地何義？謂應說前字藏之中諸地廣智，三漸次相故。次修習言，即為總相。
言漸次者，漸明非頓，次辨不亂。
云何為三？一、觀漸次，二、證漸次，三、修行漸次。此即十地之中加行、根本、後得三智，為地地中初、中、後相也。
勝智道者，即觀漸次。道者，因也。以加行智為正證勝智之漸次，故名勝智道。謂說此十地，若加行觀，若加行所依止理，能生諸地實智故。
次入住展轉者，是證漸次。入者，入地心；住，即住地心，未轉向餘地故；展轉，即出地心，地地轉所住處故。即此三心證智，自為漸次。
第三句即修行漸次。以後得智要由證真修行，方能了俗，故名修行漸次。言法智者，正辨後得智體，緣法別故，名為法智。此智從二境生：一、由證真故，云從行生，故論云：行者，入、住、展轉成就故。二、外能了俗，故云從境界生，故論云：境界者，此行種種異境界故。謂以正證之行行於俗境，是後得也。利益眾生一句，結說之益，亦是後得智境。
問：地地正證者，如初地中正智親證真如，則後九地中不應更證，以如無二無異故。
古德釋云：如雖一味，約智明、昧，有十親證。
此亦順理。
故唯識論云：雖真如性實無差別，而隨勝德假立十種。此約所證德異，故有十地親證。
又云：雖初地中已達一切，而能證行猶未圓滿，為令圓滿，後後建立。此則亦約能證明、昧意也。
若唯取所證德異，則初地未全證如，亦未能全通如無異難。
如人觀空，小時不遠，大則漸增；空雖無差，眼有明、昧。
鈔：疏第二、一偈教說分齊也，疏文分五：一、總顯文意；二、言漸次下，釋總名；三、云何為三下，列名出體；四、勝智道者下，隨文解釋；五、問答料揀。三中觀者，所謂觀解：始心揀擇，名之為觀；依解得實，名之為證。證心清淨，解脫成德，說為修行，如金清淨，為莊嚴具。從此即十地之中下，出體。體即三智。遠公更有一釋云：解、行為觀，初地為證；二地以去，說為修行。今以論意皆言十地觀等，故唯依前釋。
疏即觀、行漸次者，疏文有二：先取論意總釋；後謂說諸地，若加行觀下，引論辨其觀相。今初道者，因也者，以勝智為地智因，故以道為因，道即加行。若遠公意，名三慧為智，漸增為勝，虛通曰道。就辨觀相中，觀為能觀，依止理為所觀；理、智相應，能生後地。而遠公云：始觀為觀；正住名依止；地中滿足，起後為能生。此三自為觀中漸次。似非論意，故疏不依，但以加行為證漸次耳。
疏以後得智要由證真，方能了俗等者，證真竟，方能了俗，故為漸次。故三漸次唯證一種當證。上論自云三心以為漸次，餘二以自望他，而為漸次。
疏問：地地正證者下，第五、問答料揀。於中，先問；後古德下，答。於中二：先舉賢首釋；後此亦順理下，疏為會釋。以刊定取唯識意，約德異故，有十親證，破智明、昧，故為會釋，二義俱取。於中二：初句總標，二、別會。今初，言此亦順理者，非是不許彼之正義正義即唯識意也，故云此亦順理。彼疏有二：先難古釋，後申正義。
難古有三：一、難云：謂境、智互相如，約智證十如。何不境、智互相如，約境證一如？二、難云：加行、後得非親證，可說彼智有明、昧。正體緣如，不變影，何得說此有明、昧？三、難云：能證有分限，所證無分限。以限證無限，境、智豈相如？下出正義云：應知親證之言，但望當地加行、後得，故名為親；不望後地，說為親證。故不相違也。於義可知。
今當為古德先通此難。一者、我許有十如，則應如所難。我唯立一如，何因為此難？故應順語答第一，云：境、智互相如，說智，十徧證；境、智互相如，約境，唯一證。二、答第二云：汝證十如不變影，一如而說為十如；我證真如不變影，何妨一智十親證。三、酬第三，有其二意：一、隨難通，以能隨所證，不許有明、昧；以所隨能證，真如應是智。二者、反難云：真如無分限，不許有明、昧。真如體不異，十德何由成？是則前難未為切要。
疏故唯識下，第二、別會釋。於中四：一、舉唯識正義，二、借文通義，三、反難成立，四、以喻顯示。今初，唯識正答如無異難。刊定傍此而斥本師。然唯識疏中釋云：真如實無別，隨其所證所生，能證勝德，假立十種。釋曰：既云所生，能證勝德，假立十種，早有智明、昧義矣。
疏又云：雖初地中下，第二、借唯識文，通賢首義。然唯識論此一段文自明廢、立。應有問言：初地之內不達十如，應無發趣之果能達後後相及得果。若已通達，何不齊證真如十德？故今答云：達即齊達。證行未圓，故行位有十，故有十種圓滿真如；乃至如來，十皆能了。如辨中邊論廣有分別。言能證者，由如行圓，後後地行，別別漸圓，豈非約智有昧、明義？雖彼疏釋本為廢、立，即以此義可通明、昧，故得引之。以非證論中通真如無異之義，故今疏云亦約能證有明、昧意也。
疏若唯取所證下，第三、反難成立。此有二難：一、初地未證難。如有十德，初唯證一，豈是證如？二、不通本難。難謂本難，云：如本無異，何有十證？今云：當地證於一德名親證者，無異之難，豈得免耶？
疏如人觀空下，第四、以喻顯示。眼有小、大，空無差別。是故生公依於此理，立頓悟義，明唯佛悟證如窮故；十地聖賢，皆為信境，未全證如。故云：夫稱頓者，明理不可分；悟語極照。以頓明悟，義不容二；不二之悟，符不分之理。理、智兼釋，謂之頓悟，即斯意也。雖迥異常談，亦為繫表之玄矣。
爾時金剛藏菩薩觀察十方，欲令大眾增淨信故，而說頌曰：
疏：自下第三、許說分齊，謂所說不過義、說二大，是地分齊。於中二：先敘說儀、意，後正顯偈辭。
鈔：疏自下第三、許說分齊，疏文分二：先顯意總科；
疏：今初，觀察十方是敘說儀。論云：示無我慢，無偏心故。觀十方佛，將欲承力，故無我慢；觀十方機，擬將普被，故無偏心。故上下文，皆云承佛神力，普觀十方也。亦可普觀物機，不慢旁人；普觀諸佛，不偏一佛。
鈔：後今初下，依文正釋。於中二：初釋說儀，後釋說意。前中二：先舉論釋經。後觀十方佛下，疏釋論，自有二意：一、以無慢對佛，不偏對機。佛請，不說，便是自高。今承力說，安敢慢乎？二、亦可下，意欲顯通，卻以無慢對機，不偏對佛。
疏：欲令大眾增淨信者，是敘說意。謂眾先有信，深渴所聞。今更示說正地二大，增益聞者堪受正義。不如言取，名增淨信。
鈔：疏欲令大眾下，二、釋說意，疏文有四：一、依經釋。然疏示說正地該通二大。遠公以示說為說大，正地為義大，乃成穿鑿。
疏：若準論經，更有增喜。彼經云：欲令大眾重增踊悅，生正信故。以踊悅即是淨信，故今略無。故論云：踊悅者，心清不濁故。由信以心淨為性，則稱理而悅。
鈔：二、若準論下，引論釋。
疏：以前說主違請中已令眾喜，故今云增。
鈔：三、以前說主下，疏釋論經中重增之言。
疏：如何得此踊悅？論云：踊悅有二種：一、義大踊悅，為得義故；二、說大踊悅，因此說大能得義故。
鈔：四、如何得此踊悅下，顯喜意。於中四：一、徵以總釋；
疏：義名所以，深廣稱大，即是當法受名；說名詮表，因於此說得彼義故。依所得義，故名為大；大之說故，依他受稱。
鈔：二、義名所以下，釋二大名；
疏：聞於二大皆踊悅者，因詮得旨，湛淨無疑，法喜內充，故增踊悅。大意如此。
鈔：三、聞於二大下，結成踊悅；
疏：然二大體相，古說不同。
鈔：四、然二大體下，彰其體性。於中二：先總標；
疏：遠公云：此地經中宗要有四：一是言教，二是所說教道之行，三是所顯證道之行，四是證道所表地法。就此四中，初二為說大，以行依言成，言依行發，故合為說；後二合為義大，以證依法成，法由證顯，故合為義。
鈔：後遠公下，別顯二師。遠公云證道所表即是地法者，證道約人契會，地法本自有之，猶十二緣，以法就人，三世流轉，廢人論法，性、相常定。
疏：賢首釋云：此經宗要有六：一、所依果海，如太虛空；二、地智所證十重法界，如空中所畫之處；三、根本智能證法界，如能依畫相；四、諸地後得，隨事起行，悲、智不住；五、諸地加行所起行解，為趣地方便；六、寄法顯成諸地差別，如第二地中十善為正、三地禪支等。於此六中，前三合為義大，後三合為說大。
鈔：疏賢首下，此師文三：初、正明二大；
疏：然其後解不取能詮者，意云：如偈中七偈亦明義大，豈無能詮？正應用所以甚深，故名之為義；可寄言說，故稱為說。且依後解。
鈔：二、然其後解下，對前揀異；
疏：古德因此復辨可說、不可說義，然下論自明因、果二分說、不說義。非無眉目，故今敘之。
鈔：三、古德因此下，明可說、不可說。於中二：前總，後別。前中言下論自明者，論意云：因分為可說，果分不可說。舉論此文，即奪古德。從非無眉目下，縱成古義，妙理無方故。
疏：於中，先就義大，次約說大，後辨雙融。
鈔：疏於中，初就義大下，第二、別釋。於中三：初、標章，二、別顯，三、融通。
疏：義中有三：一、約果海，可以總標舉，令人知有，名為可說；不可指斥示人，名不可說。二、約證處，既此所證離相、離名，還云此法不可說、聞。以此遣言之言當彼法故，名為可說；有言斯遣，名不可說。三、約本智，謂以遮詮易解，故名可說；直詮不逮，故不可說。攝論云無分別智離五相故，謂：睡眠、昏、醉等。以直詮不到，故約遮詮以示彼法。
鈔：疏義中有三下，別顯。言可以標舉，令人知有者，總顯三意為義大，皆可標舉，如前七偈即其事也。不可指斥者，文云言說不能及是也。
疏二、約證處等者，如鳥足所履之處以喻所證。而言此處非有非無，即為可說；為迹之處不可顯示，名不可說。疏三、約本智等，謂以空中鳥迹喻於證智，說有空中之迹，即是可說；不可示其長短、大小，即不可說。
疏攝論云無分別智離五相者，雙證說、不說義，即無性攝論第八增上慧品第九，論曰：此中無分別智離五種相以為自性：一、離無作意故，二、離過有尋有伺地故，三、離想受滅寂靜故，四、離色自性故，五、離於真義異計度故。離此五相，應知是無分別智。釋論曰：依智自性，說離五相；由遮詮門，說智體相，以表詮門不可說故，遣分別門。無分別智，其相可了。若異此智，應有分別。何等分別？謂後廣說無作意等。若無作意是無分別智者，睡眠、醉等無所作意應成無分別智。然不應許，由離功用，應得無煩惱故。若二是者，第二靜慮已上應成無分別智。若三是者，此智體相難可成立，以彼離心，無有心法故。若四是者，應不成智，如四大所造故。若五是者，此智不成，是無分別性有分別故。論頌云：諸菩薩自性遠離五種相是無分別智不異計於真。釋論云：前三句遮五，第四句正說自性。已上引論。
今疏中言睡眠、醉等，略舉五相之一。等字二義：一者、等取餘四，皆為證成第三約智耳；二者、等於無想定及無想報，以五位無心略舉二故。第五滅定，第三相中自揀竟故。從以直詮不到下，即釋論意，具如上引。上句即不可說，下句即可說義。又上三義且從別義配果海等，而實三義俱通果海。理智等三，皆可標舉，不可指示；寄言遣言，約遮約表，思之。又上三義明說、不說，更有二義：一、約自體真法互相顯現，名為可說，如經云智起佛境界等，謂以如顯智，以智顯如，名為可說；不可以此性、相別取，名不可說。二者、情、實相對，以情望實，情外有真，可以談說。據真就情，真外無情，用何起說？
疏：二、就說大中，亦三：一、約後得智，隨事行相，可以言辭分別，是則可說；是出世間，故不可說。二、約加行智，謂是意言觀故，是則可說；觀中行相，言不至故，名不可說。又，諸法自相，皆不可說；諸法共相，皆是可說。此通一切法。三、約所寄法，可以寄此表示，令人解十地，故名為可說；不可以此即為十地，名不可說。
鈔：疏是出世間，故不可說者，以後得智必由證真，故是出世。如何可說？觀中行相，言不至故者，以修中觀，必稱性修。性出名言，故不可說。故彌勒云：種性粗相，我已略說；諸餘實義，唯佛能知。
疏又，諸法自相，皆不可說；諸法共相，皆是可說者，此依因明論。謂一切法上實義，皆名自相，以諸法上自相、共相各附己體，不共他故。若分別心立一種類，能詮、所詮通在諸法，如縷貫華，名為共相。此要散心分別假立，是比量境；一切定心離此分別，皆名現量。如第十唯識疏說。然就說大中，約加行智，傍出此義，以其加行觀法廣故。通意言觀，故傍出也。
疏：三、約雙融中，此上六中各說即是無說，無說即說，無二俱融。準思，可知。又果海離緣，故不可說；所證就緣，是則可說。二、所證非修，故不可說；能證修起，是則可說。三、正證離相，故不可說；後得帶相，是則可說。四、後得無分別，故不可說；加行有意言，是則可說。五、加行觀無分別，故不可說；寄法表地，是則可說。
鈔：疏又果海離緣下，上說、不說，通其六重；此下六重相望，則初、後唯一，中間具二。
疏：此上不可說，皆各不異於可說，以真理普徧故；可說不異不可說，以緣修無性故。是故下文雖說一分，義亦不少。故論云如實滿足攝取故，意在於此。涅槃亦云：不生生等，皆不可說；有因緣故，亦可得說。故說、不說，不可局執。餘至下明。上來敘意竟。
鈔：疏此上不可說下，第三、融通。於中二：先、正融通，二、引證。今初以真理普徧故者，真理不可說；普徧於事，是故可說。言以緣修無性故者，緣修即可說；無性故，便同真理不可說也。疏是故下，引證。先、引當經，即末偈云我今說少分。
疏涅槃亦云下，二、引他經，即涅槃北本二十一高貴德王菩薩品說十功德中第一智慧功德，因辨修行大般涅槃，聞所未聞，瑠璃光菩薩從東方不動世界滿月佛所而來問佛，便明至、不至義。世尊以生、不生等釋成至、不至義。略有六句。四句是複：一、不生生不可說，二、生生不可說，三、生不生不可說，四、不生不生不可說。二句單云：五、生亦不可說，六、不生亦不可說。
今略釋之。第一句未生之法，名為不生；有可生性，名之為生。既不生為他所生，故不可作不生說也。第二句謂生相能生可生之法，名為生生。今生相不能自生。既不自生，何故生他？故不可作生生說。第三句謂生相能生未生之法，名生不生。今由不生無漏，故不可作生不生說。第四句謂未生時無有生事，名不生不生，如虛空未生之時無有生事，不能令生有漏之法。既未生時，無有生事。若有緣會，則能生耶。故不可作不生不生說也。五、生相是生，不能自生，故不可說。六、未生是不生，緣會便生，故不可說。
言有因緣故，亦可得說者，經云：有十因緣，則可得說。遠公二釋：一、以十二緣生前十，共為生支之因；二者、即地持等十因。謂：一、隨說因，二、觀待因，三、牽引因，四、攝受因，五、生起因，六、引發因，七、定異因，八、同事因，九、相違因，十、不相違因。釋曰：後義為善，廣如唯識等。然彼經中廣解不生等相；今但略引，證說、默之旨，故不廣具。
疏：第二、正顯偈辭，有十二偈，大分為二：前七顯義大，後五明說大。今初，分四：初、四偈總顯地智微妙，二、有一偈類地行微，三、有一頌寄對彰微，四、有一頌喻顯地微。今初，分二：初二總顯地微，後二別顯微相。
今初，正顯地智微妙之相。故論云：此偈依何義說？依智地故。依者，據也。云何知依智地？上來本分、請分皆依智地；後說分中亦說智地，即今此中第六偈云智起佛境界，亦依智地。明知此顯地智微妙，非別明佛果。
鈔：第二、正申偈中，疏今初，正顯地智微妙之相下，疏文有三：初、定所顯之法；二、於中論經下，略會論經；三、言微妙者下，牒文解釋。今初，以遠公意，明初三偈半顯佛法微妙；後有三偈舉彼佛法，顯地出言。故今揀之，明初三偈半亦是顯於地智微妙，非說佛果。於中三：初、總標是地智，二、引證，三、結彈。
疏故論云下，二、引證也。文中五：一、問；二、依智地故，論答；三、依者，據也，疏釋；四、云何知下，論重徵；五、上來下，論自釋。然論但云上來所說，皆依智地；後復所說，亦依智地，第六偈言智起佛境界故。釋曰：論無本分、請分等言，今疏義加耳。此論引三節文，謂：一、上來，二者、後說，三、即今偈。本分，即前標舉地體相是。請分，謂解脫月、大眾、如來，皆請說十地。解脫月請，經云：何故說地名而不為解釋諸地妙義趣是眾皆欲聞；大眾請，經云：辯才分別義說此最勝地；如來請，經云：諸地廣智勝妙行以佛威神分別說。如是等文，皆是十地之智地耳，非佛果也。
疏後說分等者，即論後復所說。意云：酬請既說十地法門，明知許說分齊亦說十地之深義耳。疏即今此中等者，此經第六偈即論經第四，指語全同。意云：智從佛境界起，所起之智即是十地。故下釋云：智者，是地智。起者，以何觀，以何同行，能起此智？此下釋佛境界言。次前論云：此偈示現思慧及報生識智，是則可說。此智非彼境界，以不同故，偈言智起佛境界故。意云：此智地唯佛窮盡，故辨所知，亦只智地。又境界即如，如為佛境。今此智地由於加行觀佛境起，明皆說十地智耳。不爾，豈有請、說皆明十地？今乃示果之分齊耶。疏明知此顯下，第三、結彈昔義。
疏：於中論經但有六句，初二句即此初偈。彼云：微難知聖道非分別離念。
鈔：二、於中下，別會論經。
疏：言微妙者，二偈總相，即前地智超言念故。
餘皆是別。別中，初句是微體，
餘皆是微所以。於中難可知總顯所以，下六句別顯所以。論云：云何微？偈言難知聖道故。此即雙指，謂聖道是體，難知故微也。故淨名云：微妙是菩提，諸法難知故。
鈔：三、言微下，牒文解釋。疏此即雙指下，疏釋論。言聖道是體，難知故微者，聖之一字即今經如來大仙，即聖人之道名為聖道。以人取法，意在於道；道即地智，故云是體。言難知故微者，難知是微所以，亦是微相；該於說、證，故下開二義。言故淨名云者，即菩薩品彌勒章中文也。
疏：云何難知？此有二義：一、說時難知，口欲辯而辭喪故；
二、證時難知，心將緣而慮息故。上大仙道是所證說；大仙是佛，故言微妙。道者是因，修行證智之因，得大仙果故。
鈔：疏云何難知下，開章別釋。口欲辯而辭喪者，言語道斷故；心將緣而慮息者，心行處滅故。前來頻釋。
問：既云說時，云何難知？答：有心不能說故。故淨名云其說法者無說無示，則言而無言矣。疏上大仙道是所證說者，牒經第一句為其地體，即論經聖道二字。上直就法體以論微妙，今以人顯法。以是佛因，何不微妙？
疏：六句別顯微所以中，初句即說時難知。言非念者，非有念慮分別心者之境界故。何以非是念慮境耶？以此地智自體無念故，故云離諸念也。由上二義，如是聖道名為甚微。
鈔：疏初句即說時難知者，次第釋上二章也。非念離念，語則非念似南宗義；無念離念似北宗義。釋乃非念同北宗，修得非念故；離念同南宗，本性離故。若二宗相成，由本無念，要須離念方知。今此云何以非念者，由本離念故；言自體無念者，以無緣故。
然體無念，復有二意：一、性淨無念，以心體離念故。今非此義，以此通一切凡、小故。二、契理無緣，都無所得，名為無念，即今所用。若依此義，亦異偏就南宗。故南、北圓融，方成離念。由上二下，結，即非念、離念二義。
疏：下之五句明證時甚微。於中復有總、別。初句為總。求欲證見，難證得故；以無見無得，方能證故。
鈔：疏求欲證見，難證得故者，以論經但云難得，今經云求見不可得；得之與見，俱約證說，故云求欲證見，難可得故。
次以無見無得下，雙證二經。言無見者，上經精進慧菩薩云：有見則為垢此則未為見遠離於諸見如是乃見佛。又善慧菩薩云：無見說為見無生說眾生若見若眾生了知無體性。又功德慧菩薩云：無見即是見能見一切法於法若有見此則無所見。無得者，智慧菩薩云：有諍說生死無諍說涅槃生死及涅槃二俱不可得。真實慧菩薩云：佛法不可覺了此名覺法諸佛如是修一法不可得；又云：一切法無住定處不可得諸佛住於此究竟不動搖。般若宗中，無智，亦無得。以無所得故，菩薩心無罣礙，諸佛則得菩提。淨名天女云：若有得有證，於佛法中為增上慢。故無見無得，方能證得。得與無得，俱絕名言，非離有得而證無得，方為真無得也。亡言，亡言！
疏：下四句別，有四甚微：
鈔：疏下四句別等者，以總明難得，其相猶隱，故別顯之。然疏文有四：初、總標，二、列名，三、釋經，四、料揀。
疏：第一、觀行，第二、依止，第三、清淨，第四、功德。
鈔：疏第一、觀行下，第二、列名依論。次下釋順經。論經云：難得無垢濁智者所行處自性常寂滅不滅亦不生。故為此次。
疏：初句即功德甚微。不生者，契理出世故；不滅者，非一往滅，不捨利益眾生事故。即無住涅槃寂、用無礙功德。
鈔：疏初句下，第三、釋經。初句釋第四功德微，即無生亦無滅句。無生者，用而常寂；無滅者，寂而常用。故云不一往滅。一往滅者，即同二乘。上來釋經。即無住涅槃寂、用無礙功德者，結成論名。
疏：次句即清淨甚微。性離煩惱，非先有染，後時離故，名為性淨。如此，則無不離時，故恆寂然，即性淨涅槃。
鈔：疏次句清淨下，釋第三清淨微。上功德微，即是自在我義。此微既約性淨，即是常義；悟實本淨，無染可除，先染後淨，即是無常。
疏：言離垢者，即觀行甚微，謂觀智中離無明垢故，不同世間八禪為無明雜故。
鈔：疏言離垢者下，釋第一觀行微，即是淨義。先順釋。論云：智中無無明故。不同世間下，反釋。故論云：有無明雜智，是名為濁。以論經云無垢濁故。世間八禪是不動業，必雜無明。
疏：聰慧人下，即依止甚微。聰慧人者，登地已上有智之者。彼人之智能行地智。何智能行？若就總就實，唯一實智，見一實諦故。若就別兼權，則通三智：一、加行智，增上善勝解故；二、根本智，增上善寂滅故，謂滅諸惑，證寂理故；三、後得智，隨聞明了故。云何行處？此之地智是彼證智，自證知故。依彼地智，說證智生，故說為行，非正證時有能、所行也。
鈔：疏聰慧人下，釋第二依止微，即顯樂德。言依止者，為行依故。先、釋能行之人。此聰慧人即論經智者二字。
疏彼人之智下，二、釋彼智所行處。於中三：先、總釋，二、徵以別顯，三、正釋行相。疏何智能行下，二、徵以別顯。然有二對：一、總別，二、權實。今疏合明。然論云：智者所行處者，自證知故；自證知者，依彼生故。於中智者見實諦義故，復增上善解法故，增上善寂滅故；復有世間智，隨聞明了知故。釋曰：今疏意明此中論有總別：先總；後於中下，別。總中二句皆是實智，別中有實有權，故合之。就總就實，唯一實智。然總別就文，權實約義。疏云何行處，即第三、正釋行處。二智可見，故唯約證智。能行，即是論中總意。初云此之地智是彼證智，自證知故者，即論云智者所行處者，自證知故；次云依彼地智，說證智生者，即釋論第二句云自證知者，依彼生故。是則地智，約本有之；證智，約人就法。亦由遠公，上云三、證智，四、所表地法，思之。
疏：上四微中，功德異小，觀行異凡，依止、清淨揀異外道自尊之者，以智斷異故。前清淨微是斷德，不同彼有見惑及滅心想為清淨故；依止即是智德，不同彼以六行而伏惑故。上依增勝。若通說者，並異凡、小。
鈔：疏上四微中下，第四、料揀。於中二：先依論從勝以配；後上依增勝下，疏意明通。通相云何？如功德異小，無住功德，凡、外豈有？觀行異凡，小乘、外道皆有無明，明彼亦無。依止、清淨揀異外道，凡、小寧有？以並非聰慧雙證二空、定契性淨為恆寂然。故知論主從勝略配耳。
疏：第二、兩頌別顯微相。故論云：此甚微智復有何相？此徵體相也。是智有二相：初二句明同相，智體空寂故；後六句不同相，智位差別故。今初同中，上句總，下句別。總中，此是誰相？彼智相故，故言自體。此智自體以何為相？謂本空寂。何以言同？此即性淨涅槃。上同諸佛，下同眾生，一切眾生皆有此故；橫同諸法，諸法如故此如即是自體空故；一切皆以空為自性，智性、色性本無差故；一切皆有安樂性故。
鈔：疏此徵體相也者，疏釋論。體相有三：一者、標相，如見烟知火、見鶴知池等；二者、形相，如長短、方圓等；三者、體相，如火熱相等。今揀前二，故云體相。體相復二：一者、事體，如向所引；二者、理體，如空寂等。今是理體，約不同相，雖義兼於事，皆事、理相即，為深義之體也。
疏智體空寂名為同相等者，其猶世間色等空寂名為同相。色相差別為不同相，不同猶於自性也。疏總中，此是誰相下，釋總句有二：先、釋經中兩重假徵，以經配答，可知。但體性有同有異。異者，相據於外，性主於內；體者，性、相之通稱，則寬、狹不同。今此所明，即性為體，故經云自性，論經云自體。
疏何以言同下，第二、釋論同相之言：先出體，後釋名。此即性淨涅槃者，出體也。則下言不同，是方便淨涅槃。同相有二：一、對因彰果，本隱今顯；二、對用彰體，涅槃體淨，故不揀修生。修顯功德彰體，齊稱性淨。若依初義，無始法性，名之為體；昔為妄覆，今障息德顯，故名為淨。若依後義，則涅槃法體，名之為性；涅槃體淨，名為性淨。下方便淨亦有二義，次下當辨。
疏上同諸佛下，後釋名也。以體釋名，由體同故。略舉三同，顯橫、豎皆同。上、下即豎。橫同諸法，標也。諸法如故下，展轉釋成。文中自有五重徵釋：一、云：云何知皆同諸法？釋云：諸法皆如故。智體即如，故云同也。二、徵云：經云性空，何干於如？故釋云：如即空故。三、又徵云：何以得知如即是空？故釋云：一切皆以空為自性故，自性即是空如。四、又徵云：豈不言總意別？別在於智，何言諸法？故釋云：色性、智性本無二故。即起信文。故以法取性，性隨法別，是則智空，非說餘空。若以法就性，性無不同。五、又徵云：縱言性同，何以得知是涅槃性？故引涅槃經證一切諸法中皆有安樂性。安樂性者，即涅槃性故。即涅槃第三四十二問中一問也。
疏：下句別者，論經加一有字，云：有不二不盡。釋云：此智空寂，其相云何？謂離三種空攝，是真空相。三種空者，即地前空亂意菩薩：一、疑空滅色，取斷滅空，此失空如來藏，即損減也；二、疑空異色，取色外空；三、疑空是物，取空為有。
今云有者，即初離謗攝，不謂斷滅如兔角故；言不二者，即離異攝，不謂異此空智更有異空；言不盡者，離盡滅攝，不謂有彼此自體，彼此轉滅故。此明非滅有體之智成有體之空，亦非空有物可轉滅也。離此三空，即見自性本空空如來藏。
今闕有字，如何會通？此有二意：一、以不盡攝之，謂有體，故不盡無，則異於斷滅。若無可盡滅，則非有物。義如前說。二者、西域之經自有二本，故論云：有二種頌：一、有不二不盡，二、定不二不盡。此頌雖異，同明實有；若非實有，不得言定。此云何定？定能滅除諸煩惱故。意云：定即是有，故能滅惑。今經亦無定字，義同定本，謂定是有、無不二法故。離前二空，謂無二中兼得空與有不二，故非斷滅。三種空義，如寶性論第四所明。
鈔：疏下句別者下，釋此一句，疏文有六：初、會論經；二、釋云下，引論標釋；三、三種空者，即地前下，引他論證成；四、今云有者下，引論別釋；五、今經闕有下，會通經文；六、三種空義下，結廣有在。
初二可知。三中即寶性論第四云：若散亂心失空眾生者，謂初發心菩薩離空如來藏義，以失變壞物修行，名為空解脫門。此明何義？初發心菩薩起如是心：實有法可滅，後時得涅槃。如是菩薩失空如來藏修行。又有人以空為有物：我應得空！又生如是心：離色等法，別更有空，我應修行！彼人不知空。今疏二當第三，三當第二，為順論中三種謗故。
又取意引，對文，可知。然般若經中四句正遣此三空疑：一、疑空滅色，故以色即是空遣之；二、疑空異色，故以色不異空，空不異色遣之；三、疑空是物，今明空即是色，故非別有空也。
疏今云有者，即初離謗攝者，四、引論別釋也。然論先列三病，即返問辨非；後列三名治之，即順問彰是。
今初，論云：自體空者，可如是取：如兔角耶？不也。可如是取：異此空智更有異空耶？不也。可如是取：有彼此自體、彼此轉滅耶？不也。後順問彰是，云：云何取此自體空？有不二不盡如是取。此句顯離三種空攝：一、離謗攝，二、離異攝，三、離盡滅攝。釋曰：上論先舉所揀，以經對治；今疏乃分其能治、所治，兼經五字，一一對釋，於義易了。如云今云有者，牒經。
言即初離謗攝者，即舉論立名。言不謂斷滅下，明離前過。如兔角者，即前可如是取：如兔角耶。其不謂兩字即前不也二字。斷滅兩字即取三空亂意中第一亂意，會同論文。下之二攝，例此，可知。但觀上所引論文，自分主、客。二即疑空異色，三即疑空是物，謂空為有。三中，言此明非滅有體之智以成有體之空者，此有兩釋，今是第一釋。由論云彼此自體故，以空為此、智為彼。既離盡滅，故非滅有體之智等。
疏亦非空有物可轉滅者，即第二釋。前釋雙就智、空上論盡滅，今就空上論盡滅，正順上第三，謂空為有謗，不要約智論有也。
疏離此三空下，結成正義。然正義尚難。初二是有，後義非有，自互相違，何成正義？故說正義，智相是有，智性說空。
今此智空由有三德，離上三謗：一、相作義，故離初謗攝。謂若無智，則無有空；若無真空，智不成立故。若諸法不空，即無道無果。故中論云：以有空義故一切法得成。故論經云有，能離謗攝。既空能成有，豈待滅智，方成空耶？
二、不相礙義，是故不異。異即有礙於空，定性有故；空礙於有，定性無故。既不相礙，故非色外別更有空，故離異攝。
三、相違義，以體非有，故無可盡，安謂空為有耶？故初則廢他成己，故有空；後則廢己成他，故非有空。由初有，故不無；由後無，故非有。非有非無是中道義，故此空、有豈得異耶？由空義故，與智非一；由前二義，與智非異。非一非異是中道故，故此真空是智之體。體、相無二為智之相，是同相也。同相即是空如來藏，空如來藏即性淨涅槃。其揆一耳。
疏今闕有字下，第五、會通經文。此句徵也。此有二意下，釋初意，以不盡字攝有字。前明不盡是無，故無可盡，則離謂空為有過；今明有體，故不盡，則離斷滅過。二者下，第二意，即以無二字攝有字，以是有、無不二，故離斷滅。於中先出論文；次意云下，釋論；後今經亦無定字下，會釋今經。
言離前二空者，一、謂有、無不二，故離於異攝；二即異故，義如前說。二者、有、無既其不二，豈滅有明無？故離斷滅。雖有二意，後意最親。
疏：二、有六句明不同相者，即方便淨涅槃。斷惑、平等，不同凡、小；而能斷故，不同外境但是所證；有異相故，不同於空。涅槃是果，此云何是？約分證故。又是所依果海，如下十山十德不離海故。此當義大，不可說故。
今明地智應是菩提，那言涅槃？若分相門，則所證為涅槃。今顯相融，即智之性為性淨涅槃，智出惑障為方便淨涅槃。二而不二，難說甚深，良在於此。
鈔：疏二、有六句明不同相，即方便淨涅槃者，疏文有三：第一、總彰大意，第二、隨文解釋，第三、總結會通。初中有三：初、出體，二、釋名，三、解妨。今初，即方便淨涅槃，對前性淨，方便有二：一、對因彰果，從因方便而修得故；二、對體起用，作用差別，故名方便。方便即寂，故稱涅槃。
疏斷惑、平等下，第二、釋名。釋此不同對於前同。前同有三，今亦有三，而少開、合：一、對下同眾生。言斷惑、平等者，斷惑，故異凡夫；平等，故異小乘。小乘不斷法執，故非平等。又謂有惑可斷，不解無斷而斷；今皆反此，故云平等。二、而能斷故，不同外境但是所證，即對前橫同諸法。然諸法中含其有、無，故開為二。今對有境質礙之境不能斷惑，但是所證故。三、有異相故，不同空者，即前諸法中含此無法。又加此空者，前約性淨，同空義多；今方便淨，同空義少。故云不同於空。不云不同諸佛者，此多同佛故。
疏涅槃是果下，三、通妨難，而文有二妨：一、以果違因妨。先問；後約分證下，答。答有三義，文並可知。
疏今明地智下，第二、所證違智妨，亦先問；後若分相下，答。大意可知。然約相融，凡是一法，即攝一切。若以涅槃為門，涅槃門中攝一切法；若以菩提為門，菩提攝一切法；若法身為門，法身攝一切法。今約地智，地智門中攝一切法。智相即同菩提，智性即同涅槃。今取即相之性，故同與不同，皆名涅槃。
言二而不二者，性與相殊，而復相即故。難說甚深者，欲言菩提，即同涅槃；欲言涅槃，即說為智。互融雙絕，難以一事當之。故理圓言偏，理與言絕，為難說耳。
疏：文中解脫是總，餘皆是別。總謂淨相解脫，故異前也。寶性論第四云：清淨有二種：一、自性清淨，謂性解脫，即前同相；二、離垢清淨，謂得解脫，即此淨相解脫。
鈔：疏文中解脫是總下，隨文解釋。先解總句。言異前者，異前同相也。
疏寶性論下，引論成立。此論前有偈云：佛身不捨離清淨真妙法如虛空日月智離染不二。論云：此偈明何義？向說轉身實體清淨。又清淨者略有二種。何等為二？一者、自性清淨，二者、離垢清淨。自性清淨者，謂性解脫，無所捨離，以彼自性清淨心體不捨一切客塵煩惱，以彼本來不相應故。離垢清淨者，謂得解脫。又彼解脫不離一切法，如水不離諸塵垢等，而言清淨，以自性清淨心遠離諸煩惱垢，更無餘故。又依彼果，離垢清淨故云。若無上依經第一，亦明四德，各有二義。淨有二者，一、自性清淨，是其通相；二、無垢清淨，是其別相。我有二者，一、遠離外道邪執我，二、離二乘無我。樂有二種：一、斷苦集，二、斷意生身諸陰滅。常有二種：一、離無常斷見，二、離涅槃是常見故。上皆取意引經耳。廣如涅槃章。
疏：別中，以別顯總。別有二種：一、何處得解脫，即經於諸趣也。此顯所脫。謂煩惱為趣緣，業為趣因，生為趣果，故三雜染皆諸趣攝。若脫因緣，則無生果。
鈔：疏別中，以別顯總下，釋別句。於中有二：先釋於諸趣言；
疏：二、云何解脫，即下五句。此明解脫之體。五句即顯五種解脫之相：一、等二際，是觀智相；二、斷煩惱，是離礙相；後三體德圓備，即是涅槃之相。言平等者，謂世間、涅槃，平等攝取，非如聲聞一向背世間故。以世間之性即涅槃故，中觀云世間之實際即是涅槃際無毫末差別故。
鈔：二、云何下，釋餘五句。五句即顯五種解脫之相者，標也。下唯列三，後三合故。若具，應云：三、明般若，是觀行相；四、明法身，是轉依相；五、明解脫，是無礙相。今以後三合為涅槃；前之二義，亦三德開出。般若約決理邊，即名觀智；約契合邊，即名觀行。無間道斷，即斷惑相；解脫道證，即無礙相。故雖五句，但是三德。
疏言平等者，即牒經解釋也。此即第一、等二際，是觀智相者，即經涅槃平等住。謂世間、涅槃下，皆論文。從以世間之性下，疏釋平等之義。然論云平等攝取，約人說平等，非如聲聞不得平等。得與不得，並約於人，而疏以性釋者，由二乘不了性等，故背生死向涅槃；菩薩了性本平等、生死即涅槃，故不捨生死而取涅槃。不離不在，納法在心，故云平等攝取。
疏中觀云下，引證釋成，即涅槃品偈云：涅槃與世間無有少分別世間與涅槃亦無少分別涅槃之實際及與世間際如是之二際無毫釐差別。今但義引三句，意已具矣。若更廣說，應有四句：一、全涅槃故，無毫釐差，以世間實性說為涅槃，涅槃之相說為世間；以性收相，無相非性，故唯涅槃，亦無有差。二、全世間故，無毫釐差，以相收性，無性非相故。三、全世間之涅槃與全涅槃之世間無毫釐差，以雖互收，不壞二相故。四、全世間之涅槃非涅槃也，全涅槃之世間非世間也。非世間與非涅槃無毫釐差，以性、相互奪，異不可得故。義句雖四，法唯一事所謂無事，故非四也。是故順情而取，四句俱非；順法而言，四句俱是也。此般若智於外能照諸法皆空，內照之體廓然即空，空四絕故。四絕中間，即空之神照朗無相之虛宗，是般若法也。此即非中之中也。由不礙事之理，故全涅槃入生死，全生死入涅槃；由不礙理之事，故差別宛然也。由二俱無礙，故入、不入俱成也；由二無礙又不二，故入即不入，不入即入。如是方為究竟平等。
疏：二、斷惑相者，謂三時無斷，方說斷故，故云非初非中後。
鈔：疏二、斷惑相下，釋此一句，疏文有三：第一、總明大意，第二、開章別釋，第三、結示圓融。
今初，謂三時相因，俱無定性，故三時無斷。由無定性，方能斷惑，故云方說斷耳。故云非初下，指經文。然雜集第七亦云：從何而說煩惱斷耶？不從過去，已滅無故；不從未來，以未生故；不從現在，道不俱故。此即三時無斷義也。中觀論廣說，即以三時門明無斷義。無斷，即是性空義。以有性空義，故一切法得成，故成斷義。下當廣明。
疏：釋此有二義：一、約相翻，二、約相續。言相翻者，謂無間道正斷惑時，為智先起，惑後滅耶？為惑先滅，智後生耶？為同時耶？
此三惑、智，各有兩失，故不成斷。謂智先起，智有自成無漏過、不能滅惑過；煩惱先滅，煩惱有自滅過、不障聖道過。智後、同時，各具四過，如燈不破暗，可以喻此。又涅槃云：毗鉢舍那不破煩惱。
若爾，云何說斷？
若依唯識第九明二真見道現在前時，彼二障種必不成就，猶明與暗，定不俱生；如秤兩頭，低、昂時等。諸相違法，理必應然。是故二性無俱成失者，
此但舉法相一邊，亦不違餘緣集斷義。
若望此宗，則有所遺。謂秤衡是一，低、昂無妨。解惑不爾，豈得俱時？
明、暗之喻，雖則相傾，到與不到，俱不破暗。同時，則相乖；異時，不相預故。
若此宗斷結，要性、相無礙。
上明非先、後俱，為顯無性；無性緣成，則說斷結。
由能斷無性，方為能斷；所斷本空，方成所斷。
若定有者，則墮於常，不可斷故；若定無者，則墮於斷，失聖智故。
鈔：疏釋此有二義下，開章廣釋。於中相翻，疏文有四：一、定斷處以開三關；二、此三惑、智下，依關立過；三、若爾下，假問徵起；四、若依唯識下，正彰斷義。
二中謂智先起有四過者，一、本因斷惑，得無漏智；今智先起，則不斷惑，自成無漏。二、智既先起，惑猶在故，不能斷惑。煩惱二過者，一、智已先起，煩惱猶在，故後滅時是自滅耳；二、惑在不礙智起，故不障聖道。惑、智各二，故有其四。
疏智後、同時，各具四過者，併出二關。言智後者，即前為惑先滅，智後生耶。言四過者，初、明惑二：一、惑自先滅過，由智未生而惑滅故；二、不障聖道過，惑先已滅，不礙智故。此惑二過。智二過者，一、智有自成無漏過，惑已先滅，智不斷惑故；二、不能滅惑過，惑已先滅，無可滅故。
言同時者，即惑、智同時，亦有四過。智二過者，既與惑俱，惑不干智，故自成無漏，亦不斷惑。惑二過者，既與智俱，故不障聖道；與智俱時，惑猶在故，後若斷時亦自滅耳。疏如燈不破暗下，約喻以明，通經及論。又涅槃下，引經法說，成上法喻。並如下明。
疏若依唯識下，第四、正顯斷義。於中三：一、正顯唯識，二、明順違，三、顯當宗。初中言二真見道者，彼疏不釋。有云謂真見道及相見道。此釋非理，言二真故，斷惑正在真見道故。有云人、法二空。此亦難依，二空所證，今說能斷故。有云無間、解脫為二。此二應非，斷惑正在無間道故。若爾，何者指南？應是大、小乘為二故。次前論云：二乘見道現在前時，唯斷一種，名得聖性；菩薩見道現在前時，具斷二種，名得聖性。二種即二障。所斷廣、狹小異，大、小俱是真見道斷故。然彼論意為異薩婆多宗。彼宗所立，見道之前斷異生性；無間道起，與惑得俱，說言斷耳。故為伏難云：若異生性，見道前捨，無漏果起，無有凡、聖俱成就失。今既依於見斷種立，即無間道有惑種俱，異生未斷，如何凡、聖無俱成失？故唯識論云：見道起時，彼種不成，猶如明生，不與暗並，故凡、聖二性無俱成失。若無間道，與惑得俱，卻有凡、聖俱成之失。雜集第七亦明此義。
疏此但舉法相下，第二、辨違順。先縱成；後若望下，辨有違。先破秤喻，後破明、暗。明、暗同喻，極似於法，理則無違，故先印許。後到與不到下，但就無性理破。三論廣說。中論。三相品中小乘被破，大生、小生二互相生。彼便救云：本生生時，能生生故。引喻云：如燈能自照亦能照於彼生法亦如是自生亦生彼。論主破云：燈中自無暗住處亦無暗破暗乃名照無暗則無照。意云：明中無暗，暗中無明。明既無暗，為何所破？彼便救云：具足之燈，無暗可破；初生之燈，明體未全，則有暗破。故復破云：云何燈生時而能破於暗此燈初生時不能及於暗。意云：初生名半生半未生。未生之半此半無明亦不能破，已生之半此半無暗亦無所破。彼便救云：何用及暗？但使能破。故復破云：燈若不及暗而能破暗者燈在於此間應破一切暗。又反並云：若燈能自照亦能照於彼暗亦能自暗亦能暗於彼。釋曰：今暗不能暗於彼，明知是燈不能破暗。由依此義，故上疏云雖則相傾。意云：而明、暗理別，明能破暗，暗不破明。故涅槃第二十九亦同於此。以燈不破暗，喻上毗鉢舍那不破煩惱。
疏若此宗下，第三、辨此宗大意，如前總中及下相續中明。文略有四：一、總標；二、上明非先、後下，顯正義；三、由能斷無性下，雙明能、所，即空而斷；四、若定有下，以邪顯正。
疏：言相續者，不約惑、智相對，但就一智，自有三時。論依此釋。
就此三時，復有二種：一、約初心究竟，通分三時；二、約無間道中剎那三時。經、論並通此二。
論云：此智盡漏，為初智斷？為中？為後？答云：非初智斷，亦非中、後，偈云非初中後故。
此上順釋偈文，兼定三時，唯約智說，故言是智斷惑。
若爾，三時無斷。云何斷耶？論云：如燈燄非唯初、中、後，前、中、後取故。此舉喻釋成。謂實教斷惑，必性、相雙明。經文正顯證智，唯據甚深緣性不可說義；論主兼明斷義，故性、相雙辨。非初、中、後辨因緣無性，是斷之不斷；前、中、後取即不壞緣相，是不斷之斷。故大品云：菩薩非初心得菩提，亦不離初心；後心亦爾，而得菩提。譬如然燈，非初燄焦炷，亦不離初燄；後燄亦爾，而炷實焦。故龍樹判云：佛以甚深因緣答。涅槃二十九亦云：眾生五陰雖念念滅，而有修道，如燈雖念念滅，而有光明。
上諸經、論，皆顯性、相無礙無斷之斷。又今經、論反覆相成，謂：若定斷者，一念便足。何假三心？既並取方成，明知無性無初、中、後，無初、中、後是無性故，方得成於初、中、後斷。此則因緣故無性，無性故因緣也。
若云初念則能斷，後念方究竟斷者，不異毗曇一念有燒，始終方盡。若云初念獨不能斷，積至中、後，方能斷者，不異成實一念不燒，相續方然。勿失宗旨。
鈔：疏言相續下，釋第二章，疏文分四：一、總彰體相，二、辨三時不同，三、依論正釋，四、結彈古義。今初，但就一智，自有二種三時。疏就此三時下，二、辨三時不同。二種三時：前三時長，如下大品之文，發心為初，修行為中，將成佛為後。後三時為短，謂唯無間道。然無間之言通於諸位，今且取見道為初，金剛為後，各有三時。
疏論云：此智盡漏下，第三、依論正釋，文中分三：初順釋無斷義，次明不斷、斷義，後結成正義。今初，先引論；後此上下，疏釋。
疏若爾，三時無斷下，二、明不斷、斷義。於中二：先舉論文；後此舉喻釋成下，疏解經、論。此中亦有古義，至下結彈中明。今但直就性、相無礙，以解正義。於中二：一、釋論，二、引證。今初，言經文正顯證智者，此中義大是不可說，故唯顯甚深。論主若不性、相雙明，豈知是斷惑義？
疏故大品云下，第二、引證，證成論主如燈燄義。然大品經具云：須菩提白佛言：世尊！菩薩為用初心得菩提？為用後心得菩提？初心不在後心，後心不在初心。心法不俱，云何善根增益，能得菩提？佛反問言：譬如然燈，為用初燄焦炷？為用後燄焦炷？須菩提白佛言：世尊！非初燄焦炷，亦非離初燄。後燄亦爾。佛問須菩提：炷為焦不？須菩提白佛言：實焦。佛合喻云：菩薩不用初心得菩提，亦不離初心。後心亦爾。從初發意，行般若，具十地，得菩提。經已分明。況論釋云：佛以甚深因緣法答，所謂不但初心得，亦不離初心得。所以者何？若但初心得，不以後心者，菩薩初發心，便應是佛。若無初心，云何有第二心、第三心？以初心為根本因緣。亦不但後心，亦不離後心者，是後心亦不離初心。若無初心，則無後心。初心集種種無量功德，後心即具足，故能斷煩惱習，得無上菩提。合喻準法。此中燈喻菩薩道，炷喻無明等煩惱，燄如初地相應智慧乃至金剛三昧相應智慧，焦喻無明等煩惱焦。亦非初心智燄，亦非後心智燄，而無明等焦成無上道。彼既云非初、不離初等，則非唯但取相續之義故。故論云甚深因緣。又彼經中法、喻影略：法說，得菩提；喻說，斷煩惱。二義相成，同故引證。
疏涅槃二十九等者，然涅槃云念念滅者，即是空義。由念念滅是無性故，不同小乘。何以得知？彼經初師子吼問云：眾生五陰空無所有，誰有受教修集道者？佛便以此經答云雖念念滅，而有修道，明知念念滅即是空故。義符今論性、相雙明。
疏上諸經、論皆顯性、相無礙無斷之斷下，三、結成正義。於中，此上疏文結前。又今經、論下，重結正義，謂非唯無礙，而又相成：前則事不礙理，理不礙事，性、相雙存；今則依理成事，事能顯理，亦含雙奪。
疏因緣故無性等者，即中論云若法從緣生是則無自性若無自性者云何有是法，即緣生故空義也。
次云無性故因緣者，即中論云以有空義故一切法得成，即無性故有義也。
疏若云初念則能斷，後念方究竟下，第四、結彈古義，即遠公解。前解經云：治必階漸，非定始終，故云非初，亦非中、後。正論其果，斷在窮終，不得說言非初、中、後；今乃據果，反談昔因，因時不頓，是故說言非初、中、後。下釋論言非初智斷，亦非中、後，云：非初智獨斷，中、後亦然，通取三時，方能盡結。次釋論：若爾，云何斷？如燈燄非初、中、後，前、中、後取，不異毗曇一念有燒，始終方盡，治結同然。若依成實一念不燒，相續方然，治結亦爾。若依大乘慧心明勝，一念能斷，但相續、始終，方盡究竟。故經說言：念念具足一切助道。於一念中尚能具足一切道品，何有不能斷除煩惱？但相續、始終，方盡究竟。是故今說前、中、後取。如義正知，名之為取。釋曰：此公雖明大乘慧勝，要明具足三時，始終方斷。故疏不依，但依前為正義。約性、相無礙，釋云：今依其義，開為兩關難，令同彼毗曇、成實。謂應問言：為初念即斷，後念方究竟耶？為初念不斷，積至後念，方能斷耶？依初，則同毗曇；依後，則同成實。一念具足道品，何所證耶？又但成於斷惑之義。不知斷而不斷，不斷煩惱入涅槃義，故結彈云莫失宗旨。
疏：上猶通實教。若依圓宗，所斷之惑，一迷，一切迷故；一斷，一切斷；無斷，無不斷。若具顯諸宗差別，如別行章。
鈔：疏上猶通實教下，第三、結示圓融，如常可了。於中二：先正結圓融；後若具顯下，指廣從略。廣如五教義分齊中，即是別章。上已略辨。謂結彈同毗曇、成實，即小乘斷結義；引唯識文，及具三時，即初教義；正約性、相無礙，即實教義。第三結成圓融中，正顯圓教義；於無斷，無不斷中，兼頓教義。謂若無斷者，一切契理故；無不斷者，一斷，一切斷故。即圓教義。若云尚無有斷，何有無斷？性本寂寥，言亡慮絕。說為斷者，即頓教義。
疏：非言辭下，三句明三德者，初句即般若，是觀行相。謂無分別觀，體絕名言，真智內發，不同聲聞依聲而悟。
前云觀智，約其決了；此云觀行，約行契極。
鈔：疏三句明三德者，即前體德圓備，是涅槃之相。若別說者，法身是體，般若、解脫是德；若通相說，三皆稱德，合為涅槃之體，故云三德涅槃，即對前解脫於諸趣。諸趣有三雜染：般若對煩惱，解脫對業繫，法身對生苦。翻三雜染，成三德涅槃。釋此三德，疏文有三：先、觀行相，二、轉依相，三、解脫相。
疏初句即般若者，指經辨德，即非言辭所及也。言是觀行相者，依論立名。然論無觀行之言，依下結中云如是觀，故立其名耳。
疏謂無分別觀下，取論意釋。而論具云：如是解脫，可同他音聲觀耶？不也。云何觀？偈言非言辭所說，離語言故。此論有三節：初、反問辨非；二、云何觀下，順問彰是；三、離語言故者，釋是異非。今疏文有二：先取意正釋。於中，先辨是；後不同下，揀非。後前云觀智下，揀濫。前即涅槃平等住。前云一、等二際，是觀智相，謂以智決了生死、涅槃二平等理。今即三德中般若，以行契實。餘如前會。
疏：次句法身，是轉依相。
謂轉無常依，云出過三世，
故此微智依常法身。
此揀未轉依時。今為所轉依也。
無常意識智是彼能依，無常因緣即是所依；持種本識是無常因，所持染、淨諸種子等是無常緣。依此因緣，起無常意識。
今轉無常識成妙觀察智，轉無常意成平等性智，以為能依；依彼本識如來藏性真如法身，以為所依。
是了義故。
涅槃經說：轉無常識，獲常識故。諸大乘經，其文非一。
問：所依本有，可得是常。能依修起，寧無生滅？若依唯識，所依常故，能依亦說為常，非自性常，是有為故。若起信等，始覺同本，亦皆是常。勝鬘經云：一切法常住故。
鈔：疏次句法身，轉依相等者，法身是舉德，異前般若；是轉依相，依論立名。轉是迴轉。先是無常，今皆常故。轉亦離義，離於無常惑、業等故。疏謂轉無常依下，以論意釋。然唯識中轉依有四：一、能轉道。此復有二：一、能伏道，謂伏二障隨眠勢力，不令引起二障現行。此通有漏、無漏二道、加行、根本、後得三智，隨其所應，漸、頓伏彼。釋曰：六行伏惑，是曰有漏；加行漸伏，根本、後得能頓伏故。論曰：二、能斷道，謂能永斷二障隨眠。此道定非有漏、加行。釋曰：二道除有漏，三智除加行。論釋除有漏，有二義故：一、有漏曾習，相執所引；二、未泯相故。論釋除加行，云：加行趣求所證所引，未成辦故。釋曰：取根本者，根本正能斷惑故。取後得者，後得雖不能斷迷理隨眠，而於安立、非安立相明了現前，無倒證故，亦能永斷迷事隨眠。
論云：二、所轉依。此亦有二：一、持種依，謂即本識。由此能持染、淨法種，與染、淨法俱為所依，聖道轉令捨染得淨。餘依他起雖亦是依，而不持種，故此不說。二、迷悟依，謂即真如。由此能作迷、悟根本，諸染、淨法依之得生，聖道轉令捨染得淨。餘雖亦作迷、悟法依，而非根本，故此不說。
三、所轉捨。此復有二：一、所斷捨，謂二障種。真無間道現在前時，障、治相違，彼便斷滅，永不成就，說之為捨。彼種斷故，不復現行，妄執我法、所執我法，不對妄情，亦說為捨。由此名捨徧計所執。釋曰：實我實法，自性本無，但對妄情，妄似於有。今妄情斷，無境對心，假說此境，亦名為斷。由此道理，名捨所執。諸有處言斷徧計者，義在於此。論云：二、所棄捨，謂餘有漏、劣無漏種。金剛喻定現在前時，引極圓明純淨本識，非彼依故，皆永棄捨。彼種捨已，現有漏法及劣無漏畢竟不生。既永不生，亦說為捨。由此名捨生死劣法。釋曰：餘有漏者，即二障餘有漏善法。劣無漏種者，即十地中所生現行。圓謂圓滿，明謂行相分明，異於菩薩未圓明故。此淨八識，非餘有漏、劣無漏依，故皆棄捨。此則總釋。
下有二師義：一云：此之有漏及劣無漏與二障種一時而捨，由二障種有此二故。第二師云：無間道中，斷二障種；解脫道中，方捨此二。由無間道，尚是菩薩，猶有生死，有所熏識，未即是佛，是故皆用解脫道捨。
論四、所轉得。此復有二：一、所顯得，謂大涅槃。雖此本來自性清淨，而由客塵覆令不顯；真聖道生，斷彼障故，令其相顯，名得涅槃。二、所生得，謂大菩提。然論釋涅槃，有其四種：一、自性清淨，二、有餘依，三、無餘依，四、無住處。論釋菩提，亦有四種，即是四智。至出現品，當廣會釋。
上所引論，文已略具，今當會疏。然本論釋此文，有四段：一、反問辨非，論云：可如世間智依世間耶？不也。二、順問彰是，論云：云何依？偈言出過於三世。三、釋是異非，論云：轉依止，依止常身故，非如無常意識智依止無常因緣法。四、引經證成，論云：如修多羅中決定說。上具引論，科釋已竟。
疏文之中亦有四節，而有開、合：合初二為一，開三為二、三。今初、合論前二段，取意略釋，故云謂轉無常依，云出過三世；二、從故此微智依常法身，即論釋是；三、論云非如下，即論異非。上二開論釋是異非為二。四、釋論引證。三中異非，非即因中。於中二：先牒論；後此揀未轉依時下，疏釋論。於中二：先總標；後無常意識下，解釋。先釋未轉依時，後釋今為所轉依。
今初持種本識，是無常因者，即唯識所轉依中持種依也。以此能持而為因者，親是所熏，成名言種。二、所持染、淨種子等，是無常緣者，染、淨即有漏善、惡業種等故。言依此因緣，起無常意識者，依種起現行也。此即第八，種、現俱為所依；前七轉識等，皆為能依。唯識約能持種，但取第八為所依；種子等，並為能依耳。
疏今轉無常識下，釋今為所轉依，即唯識論云聖道轉令捨染得淨。謂在因中雙持染、淨，今得聖道，捨染得淨，即名轉依。故此轉者亦是捨義。疏中，先釋能依智，後釋所依。今初。然四智之義已見第一經初，而此唯二者，成唯識云：平等性智相應心品，菩薩見道初現前位，違二執故，方得初起。妙觀察智相應心品，法空觀品，菩薩見位，方得初起。已得法空無漏智故。大圓鏡智相應心品，有義：金剛喻定，無間道得。有義：至解脫道，乃得初起。異熟識種，金剛喻定現在前時，猶未頓捨，與無間道不相違故，非障有漏、劣無漏法，但與佛果定相違故。金剛喻定，無所熏識，無漏不增，應成佛故。釋曰：此意正明捨異熟識，方始轉名大圓鏡智故。
成所作智相應心品，有義：菩薩修道位中，後得引故，亦得初起。釋曰：謂第六意識，後得引故，於淨土中起五識故。論有義：成佛，方得初起，以十地中依異熟識所變眼等，非無漏故。有漏、不共，必俱同境根發無漏識，理不相應故。此二於境，明、昧有異。由斯，此品要得成佛，依無漏根，方容現起；而數間斷，作意起故。釋曰：言不共者，即不共眼根，根唯為眼識等依故。言必俱者，是俱有依，根、識同時故。言同境者，即同境依，根、識共同緣一境故。此三名異，俱是五根，皆三依中俱有依攝。所依眼等既是有漏，故不能發無漏識智。言此二於境有明、昧者，二即是漏及與無漏。無漏即明，有漏識即昧。十地五識既是有漏，故至佛果，方成所依。俱有依義，廣如問明品引。今疏意取成佛時得，故此不言。
疏依彼本識如來藏性真如法身，以為所依者，二、釋所依。言真如者，即前唯識為迷悟依，聖道轉令捨染得淨。然其真如即唯識性，故彼論云：此諸法勝義亦即是真如常如其性故即唯識實性。今即於本識之中依真如性。又法性宗，識相、識性互交徹故。然於一識有二種門：一、真如門，二、生滅門。於真如門中，法身即是真如門攝，故經云：真如平等無相身。若生滅門中，法身即名如來藏性。如來藏性即是本覺，故起信論云：所言覺義者，謂心體離念。離念相者，等虛空界、無所不徧法界一相，即是如來平等法身。依此法身，說名本覺。然真、妄和合，名阿賴耶。凡夫但從妄識熏種，聖智去妄，雖則本識未捨異熟，而其二智唯依真如法身常理，故論云：轉依止，依止常身故。
疏論云如修多羅下，第四、釋論引證。於中二：一、牒論；二、是了義故下，疏釋。於中亦二：此句出意，由是了義，故經定說；疏涅槃經下，引經文。於中又二：先、正引，二、通妨。
今初，即南經第三十五憍陳如品云：爾時世尊告憍陳如：色是無常。因滅是色，獲得解脫常住之色。受、想、行、識亦是無常。因滅是識，獲得解脫常住之識。彼經次說苦、空、不淨，亦復如是，故說如來五蘊常、樂、我、淨。言其文非一者，即涅槃經第二開宗顯德，即說常住。如玄談中已廣分別。此經上、下，其文非一。
疏問：所依本有下，二、解妨。先問；後若依唯識下，解釋。於中又二：先、依法相宗。言非自性常者，自性則凝然常，此約法身；報身名相續常，即上能依亦說名常；三者、化身名不斷常，應用不斷故。
疏若起信下，二、依法性宗。先引論，謂本覺是法身，始覺是報身。既云始覺同本覺，無復始、本之異，名究竟覺，則二常無別。生公亦云：真理自然，悟亦冥符。真既無差，悟豈容易？不易之體為湛然常照等，並如前說。勝鬘經云：一切法常住者，若別說三身：如來妙色身世間無與等無比不思議是故今敬禮，則說化身；如來色無盡智慧亦復然，即歎報身；一切法常住，即歎法身；是故我歸依，總歎三身。既云一切法常住，則上二身豈非常住？亦同法華世間相常住。世間尚猶常住，三身豈得無常？
疏：三、其相如虛空，即解脫相。不同聲聞猶有智障。二障雙亡，故如空無礙。
鈔：疏三、其相如虛空，即解脫相者，先、舉經立名；二、從不同聲聞下，釋顯其相，亦取論意耳。論亦有三：一、反問辨非，云：可同聲聞、緣覺智有障解脫耶？不也。二、順問彰是，云：云何解脫？偈言其相如虛空。三、釋是異非，云：無一切煩惱障礙故。釋曰：煩惱，即法華云：離諸苦縛名得解脫是人於何而得解脫但離虛妄名為解脫其實未得一切解脫。未脫所知，有三餘故；今脫二障，故不同彼。
疏：三德之義，已見上文，然圓滿在佛。圓教十住，即許開發。此中約因，即言分得；所依果海，等佛無差。
轉依亦爾，從因門中，是見修轉；就果辨者，究竟廣大轉也。
鈔：疏三德之義，已見上文下，第二、總結三德。於中二：先、總結三德，第二、別說轉依。前中總指云見上文者，即問明品。然下出現品復當廣明也。
疏然圓滿在佛下，約位分別，即天台智者意。約圓教六即以明：
一、理即三德，謂一切眾生平等共有，即三雜染：煩惱即般若，結業即解脫，苦報即法身。迷成三雜染，體即三德。二、名字三德，謂於圓理，若因若果，解了分明。三、觀行三德。三德圓修，障無不寂，理無不照；寂、照雙流，徹見心性。又一空，一切空，即是般若；一假，一切假，即是解脫；一中，一切中，即是法身。四、相似三德，謂六根清淨，身如瑠璃，照法實相，業繫不羈。五、分真三德，如初發心住，得如來一身、無量身；說法智慧，所作自在。六、究竟三德，即是如來。
今此，即當分真三德。今云圓滿在佛，即究竟三德。十住開發，即是分真；此中約因，即言分得，亦分真也；從十住初心直至十地，皆名分真故。所依果海，即等究竟。
疏轉依亦爾下，二、別會轉依，即唯識第十釋四轉依之前先云：如是菩薩於十地中勇猛修行十種勝行，斷十種障，證十真如，於二轉依便能證得。提、涅槃轉依位別，略有六種：一、損力益能轉，謂初二位。由習勝解及慚愧，故損本識中染種勢力，益本識內淨種功能；雖未斷障種，實證轉依，而漸伏現行，亦名為轉。二、通達轉，謂通達位。由見道力通達真如，斷分別二障粗重，證得一分真實轉依。三、修習轉，謂修習位。由數修習十地行，故漸斷俱生二障粗重，漸次證得真實轉依。攝大乘中說通達轉在前六地，有、無相觀通達真、俗，間雜現前，令真、非真現、不現故；說修習轉在後四地，純無相觀長時現前，勇猛修習，斷除粗重，多令非真不顯現故。釋曰：通達真、俗者，以有相觀通俗，無相觀達真。言令真、非真現、不現者，入無相觀，真現，非真不現；出觀，真不現；入有相，故非真現。言後四地多令非真不顯現者，常在無相觀，故多不現。由雜煩惱，未名清淨，則非真猶現，故有多言。
論四、果圓滿轉，謂究竟位。由三大劫阿僧企耶修習無邊難行、勝行，金剛喻定現在前時，永斷本來一切粗重，頓證佛果，圓滿轉依，窮未來際利樂無盡。五、下劣轉，謂二乘位。專求自利一，厭苦欣寂二，唯能通達生空真如三，斷煩惱種四，證真擇滅五，無勝堪能六，名下劣轉。釋曰：上有六義，故稱下劣。六、廣大轉，謂大乘位。為利生故，趣大菩提，生死、涅槃俱無欣厭，俱能通達二空真如，雙斷所知、煩惱障種，頓證無上菩提、涅槃，有勝堪能，名廣大轉。此中意說廣大轉依捨二粗重而證得故。
問曰：何以不取果圓滿轉？釋云：對菩薩說，是以不取。意明上皆約位，不出後二大乘、小乘。小乘不取，故唯取第六。今疏文中但不取小乘及損力益能益能但是資糧、加行，今辨地故。
疏：此不同相，由得前同，成斯不同；能顯前同，令離障、清淨無別不同，如融金成像，像非金外。論中結後五句，云：如是觀智，如是斷煩惱，如是觀如觀如，如是依止依止，如是解脫得解脫。後三皆重言者，皆上牒前，下是結成，謂如是觀而觀等也。偏此後三有重牒者，以前文後三對妄顯真，故須牒真，就以結之。
鈔：疏此不同相，由得前同下，第三、總結會通。於中二：先結會同義；後論中下，但結不同。今初，應有問云：若解脫如空，則本來無礙。何異同相？故為此會：同約體空，此約契空；悟本無縛，名真解脫。故云由得前同，成斯不同。彼能成斯，斯能顯彼，能、所不一也。
論中已下，二、結不同中，但結五句者，解脫是總，於諸趣是脫處，故不結之。言謂如是觀而觀等者，謂應如是契實而觀，莫作餘不契之觀。而云等者，等取依止、解脫，謂應如是依止於常，莫依無常；應如是雙離二障解脫，莫同聲聞。
言後三對妄顯真者，一、般若，云不同聲聞依聲而悟；二、法身，云非如無常意識智依止無常因緣；三、解脫，云不同聲聞猶有智障。故牒於真以結此三，令依於真，不依於妄故。亦可後三即涅槃故。前二不離三故，已如上說。論中，此後會六相，云：如是說已，於中自體空是總，三種智空是別。釋曰：此會同相。論又云：解脫是總，五種解脫是別。釋曰：此會同、不同相也。但會總、別，同、異、成、壞略可知故。
疏：第二、一偈類地行微。於中，上半牒前地智離言，以為能類；下半正舉地行，以為所類。初中，謂彼前地智顯二涅槃，皆言不及。寂即同相，性淨涅槃自性寂故；滅即不同相，方便淨涅槃要智緣滅，非約性滅故。此二涅槃是佛所行，故言不及。行者，證也。言不及者，說、聽皆難也。何不直說無言，而云言所不及？若一向無言，何由悟解？令尋言求理，而知理圓言偏，故但云不及。
下半所類者，謂非唯證智如是深玄，而令智眷屬行亦難說、受。論云：地者，境界觀；行者，智眷屬；智眷屬者，謂同行；同行者，謂檀等諸波羅蜜。言境界觀者，如為境界，照達名觀，此即加行。設地是地體，意在舉地取行，故云地行。將此地智修行檀等，故名同行，同彼事而行故。斯即後得為證智眷屬也。
鈔：疏第二、一偈類地行微等者，然遠公復云：後之三偈以佛果法類顯地實。意云：前二涅槃是佛所行，故難言說；類於地實，亦難說、聞。雖有此理，前之四偈曾不說於佛果之相，但指涅槃。菩薩得者，是佛所行之涅槃故。故今疏云：以上地智類顯地行為甚微妙。故論釋行云：謂是檀等，非地實故。疏中二：先總科；後初中下，牒釋。釋上半中三：初、出偈意；次、寂即同相下，別釋；三、何不直說下，徵釋，可知。
釋下半所類中五：一、正釋；二、論云下，舉論；三、言境界觀下，疏釋論；四、設地是體者，揀濫；五、將此地智下，重釋論。四中正揀遠公所類是其地實，以前論言地者，境界觀，疏作加行觀釋。故今縱之，云：設令地是地實，境界觀非是加行。是地實者，意取地實所起之行，非取地實。故論云：行謂同行，以其地實即是證智，同彼檀等差別行故。明知取行耳。
疏：第三、一偈寄對彰微者，對聞、思等以顯微故。初句舉法體。智是所起地智，即前五偈所明根本之智；起者即加行、後得，二皆觀如如即佛境，並為能起。故論云：以何觀、以何同行能起此智？此即前偈。何觀者，前境界觀；何同行者，前檀等行。皆言何者，隨何觀、行，是非一之言，以加行隨地不同，後得緣境各別故。
次二句明難說。於中，初句非心數，故難說。非念者，非思慧境故；離心道者，非報生識智境故。報生識者，如上違請中辨。後句明不同三科有色、心根、境，故不可說。論經云：非陰界入說。論釋非說，云：離文字故。今經略無說字。門即是說，故法華中以說為智門。下句明不可聞。智知者，唯證智知故；意不及者，如聞取故。即依智，不依識也。
鈔：疏第三、一偈寄對彰微者，文中二：先總顯意。取對，即聞、思慧；等取報生識也。後初句下，隨文牒釋。四句三節，中二合故。初句有三：一、取意正釋。言起即加行、後得者，此二為能起；其智一字，即是所起。二皆觀如，如亦能起，故云並為能起。二、故論云下，以論釋前加行、後得之言：何觀是加行，何同行是後得。三、此即前偈下，疏釋論文。然論但牒問云以何觀等，而無別答。今疏即指偈之論釋觀及同行。從皆言何下，正示答相，即隨地加行等起證智故。其論此智字，前疏已釋。
疏後句明下，釋第三句。言故法華中以說為門者，彼釋諸佛智慧甚深無量，為證甚深；釋其智慧門難解難入，為阿含甚深阿含即教法。生公云：夫知智在說，說則為門。非唯智不可解，門亦難了。了門，則達三非。三非難解，如何皆以說為門也？
疏：第四、一偈喻顯地微，上半喻，下半合。此中喻者，不唯取空，餘處虛空不為喻故；不唯取迹，砂土上迹不為喻故；正取空中鳥迹。
鈔：疏第四、一偈喻者，疏文有四：一、揀喻體，二、隨文解釋，三、結歎勝能，四、對前揀異。今初，一同前文風、畫之喻。
疏：論云鳥行空中，迹處不可說，相亦不可見者，總顯喻相也。處即迹處之空，相即空處之迹。不可示其長短、大小令見，不可說為有、無等。
鈔：疏論云下，二、隨文解釋。於中二：先釋喻相，後釋合相。前中二：先舉論；後總顯喻下，疏釋。此下更有論云：何以故？虛空處鳥迹、相不可分別故，非無虛空行迹。今疏但義合，影在合中。
疏：此中迹處之空以喻證智，空處之迹以喻阿含。故論合云：如是鳥迹住處，名、句、字身住處也。
何以不可說？論云：虛空處鳥迹、相不可分別故。意云：鳥足履沙，則有迹及處；由履空故，處、迹難分。名、句、字身亦爾，菩薩證智所攝，故不可說、聞。若說若聽，心意不能了也。故以證攝教，如空攝迹，令名、句等非如聲性也，以是證智之名等故。
上明粗相非有，順喻不可說、聞；後明細相不無，以喻可證。論云非無虛空行迹故，謂迹處之空異於餘空，喻非無地智；空處之迹異於無迹，喻非無名、句、字身。以有鳥行，必有迹故。故論云非無地智名、句、字身，即雙合也。謂有諸聖親證如故。證尚不無，況於言教！又以空攝迹，迹不可示；以迹攝空，空亦非無。喻以證攝教，教不可示；以教攝證，證可寄言。喻意正爾。
鈔：疏此中迹處下，釋合相。於中二：一、依論正釋，二、取意展合。前中三：初、總合空、迹；二、何以不說下，合上不可說其長短、大小等；三、上明粗相下，合上非無。於中二：一、正合非無；二、又以空攝迹下，空、迹互顯，非有非無。
疏：若欲開鳥異迹，則鳥喻言詮，迹喻差別地相，則有三事，而迹處中。以迹隨於鳥，迹相非無；以迹隨於空，迹相非有。喻以差別隨於詮，差別非無；地相隨於證，差別非有。
若更開迹處之空異太空者，則迹空喻證智，太空喻果海。迹空隨於迹，地智可說；迹空隨太空，則地智離言。雖通此義，在論無文。若以迹喻證智，如前風、畫中辨。
鈔：疏若欲開鳥下，第二、取意展合。於中三：一、展成三事，加於鳥故；二、若更開下，展為四事，開空為二故；三、若以迹喻證智下，例前以釋，亦有四義。然向四者，一、太空喻果海，二、迹處之空喻證智十如，三、空處之迹喻地相，四、鳥喻言教。而迹不喻證智。今例風、畫，迹喻證智，則應云：一、太空喻果海，二、迹處空喻十如，三、空處迹喻證智，四、鳥喻言教，地相皆教道故。
言如風、畫中辨者，以上空中風、畫例同今迹故。然彼處，本論但以風、畫喻阿含，所依之空喻證智。然其阿含約言教說。次下疏云：若將二喻喻所詮者，仍有兩重：一、以風、畫喻地相，所依空喻證智；二、以風、畫喻地智，所依空喻果海。今正例第二意。然其風、畫，三徧用之，方成四事：一、喻言教，二、喻地相，三、喻證智兼所依空，喻所證十如，四、太空喻果海，為四。然其風、畫，離於空中風、畫，無別風、畫，如鳥異迹故。風、畫處空之畫以喻地相，畫喻能詮也。
疏：以斯鳥迹之喻映下十地之文，則寄位淺深之言、施、戒、禪支之類，一文一句，莫不深玄。豈謂地前為深，地上為淺？故論總結云：此中深故，示義大踊悅。
鈔：疏以斯鳥迹下，第三、結歎勝能。
疏：此中鳥迹亦雙喻教、證難說難聞。何異請中風、畫之喻？
故論云：云何復說？論答云：汝等不應如聲取義。
此意云：上喻及法是顯默不說之意；此中喻及難說誡眾捨著，許為宣說。意不同也。
若以著心隨聲取義，有五過失：一、不正信，以隨言解，不稱實故。二、退勇猛，不能忘相趣實理故。三者、誑他，以己謬解為人說故。四者、謗佛，指己謬解是佛說故。五者、輕法，以淺近解解深旨故；謂法如言，不殷重故。意令大眾自知無此五過，所以明難說、聞。今人以地上為淺者，並陷斯五失，故歎難說、聞，則翻斯五失以成五德。已說深義，令生正信。
鈔：疏此中鳥迹下，第四、對前揀異。於中三：初、引論徵起；二、論云下，舉論正答；三、此意云下，疏釋論文。於中二：先釋二喻別意；後若以著心下，引論釋取著之過。於中四：一、正出五失，論主但有五名。疏中一句舉名，如云一、不正信，即是論文；一句釋論，如云以隨言解，不稱實故。下四例然。於中通有三節：前二違行，次二違人，後一違法。二、意令下，總顯文意。三、今人下，結彈異釋。今人者，非對古人，但謂如今有人耳。四、故歎難說下，出體。舉五失之損，翻成五德故。言五德者，一者、正信，二者、勇猛，三者、正說，四者、順佛，五者、重法。
疏：自下第二、復顯說大，令生正信。五偈分三：初、一偈半正顯說大三成就義；二、有三偈彰己無過，誡眾除失；三、有半偈示說分齊，但是說因。
今初，言三成就者，一、因成就大，謂慈、悲、願力為起行本，故名為因。二、因漸成就大，謂聞、思慧等為出世智因；起之不頓，故名為漸。三、教說修成就大，謂即修慧，真修契實，如於正證；可寄言詮，故名教說。教說二字，正揀義大，非如果分不可說故。前二不似正證，體非玄妙，不假言揀，但為出世智因，故並稱因。當分獲得，三皆成就。
鈔：疏今初，言三成就義者，疏文二：先彰名意，後方釋文。前中四：初、釋名，二、辨位，三、就文辨定，四、解妨難。今初，亦二：先釋名，後解妨。
今初。若粗相分別，即聞、思、修慧為三；若細辨相，修慧有二：真修為第三，緣修屬第二。前二不似正證下，後解妨，兼釋通名。謂有問言：三種成就並非義大，何以第三獨揀義耶？答意可知。從當分下，重復通難。謂有難云：若皆是因，何名成就？釋云：當分說成，非對因說，以為成就。以獲得釋成就者，俱舍云得謂獲成就故；即以此文，便釋通名，名三成就。
疏：此三地位為在何所？此有二意：一、約初地，則前二容在地前，地加行故；後一唯居地上。二、約通說，地地之中加行修等，慈、悲、願力即是因成，聞、思慧等即為因漸；正證、後得，皆教說修。
鈔：疏此三地位下，第二、辨位。遠公名為約處以定。疏意云：十地皆有三種成就。初地三成，前二在地前，餘皆地上，故云初二容在地前。若遠公意，總有二意：一、假寄處。此有三義：一、寄種性，種性種子成立，因成就大相順彼故。二、寄解行，解行起修，趣入出道，因漸成就相順彼故。三、寄地上，地上德成就，教說修者相順彼故。二、約實行處說。大同疏意。以後義要當，但為後解。
疏：問：慈等、聞等，說十地中，在文易了。正證之相，何處是耶？答：此有二意：一、地體玄妙，不可直彰，寄法顯示，即是其相。謂如十善、禪支、道品、諸諦等。二、因滿入處，即是正證。如初地云名住菩薩歡喜地，不動相應故，八地云入一切法，如虛空性，成就此忍，名入不動地等，即其文也。以真實正證不可說、示，故此二類皆是說修。
鈔：疏問：慈等、聞等下，第三、就文辨意。慈等，等取悲、願力；聞等，等取思及修。
疏：若爾，上三漸次，何以諸佛教說證耶？彼從所表義大，故名為證。今從可說，但得云說。故上論云：因此說大能得彼義故。
鈔：疏若爾，上三漸次下，第四、解妨。於中三：初、躡迹為問；二、彼從所表下，正為會通；三、故上論云下，引論證成，在文易了。然此解妨，即是遠公對前辨異、同。其問意云：此三成就何異三漸次？釋云：初、因成就是三漸次因。二、其因漸成就是三漸次體，即前三中觀漸次也，皆是聞、思、修故。三、其教說修成就所有觀修，是前三中證漸次，此說證智為觀修故；其滿足修，是前三中修行漸次，漸說彼中真修所有教行為滿足故。今之疏意，並不用此，其因成就及因漸成就，皆觀漸次，以通諸地，皆悉有三因成就，即是地加行故。三種成就，望於後地，皆是加行；望於前地，即是後得。故滿足、觀修亦後得攝。其證漸次但是深義，前七偈明為不可說，故此說分無證漸次。故今對前以通妨難。然其此義不合旁敘，恐後人不知疏意，故對辨之。
疏：已知大意，次正釋文。
鈔：疏已知大意下，第二、釋文。於中二：先結前生後；
疏：因成就大，即初二句。慈悲是利他，願通二利，力通上三。以二利熏修不同二乘，故名為力。下句即二利之功。出生地行，正是因義。
鈔：後因成就大，即初二句下，正釋初一，可知。
疏：二、因漸成就大，即次第二字。論云：說聞、思慧等次第，乃至能成出世間智因故。此云等者，通有二義：一者、等上，以其修慧是第三大，故不等之。二者、等修。修有二種：一者、緣修，屬此門攝；二者、真修，屬第三攝。由等義有含，故但云等。不爾，何不但言聞、思、修，而以等替修？
鈔：釋第二成就中言聞、思等次第者，釋漸字。從聞生思，從思生修，故云次第。從乃至能成就出世間智因故者，即釋因字。前因成就是聞、思、修因；今云因者，是出世智因。
疏：三、圓滿下，明教說修成就大。此有二種：一、滿足修，即初八字；二者、觀修，即後兩句。真修位極，世慮都寂，能滿地智，名滿足修；真智內發，寂、照分明，名為觀修。初即稱性寂然，後即寂而能照。猶瑩明鏡，垢無不淨，如滿足修；鑑無不徹，如彼觀修。
此二種修望於真證，猶彼等、妙。等覺等於妙覺，而但是因圓；妙覺捨行，方稱果滿。此亦然也。二修如於出世，但是因分之終；正證捨修，方名果分。諸有智者，請鑒斯旨。文中慮即聞、思，智即真修之智，心即真修心體。謂若無聞、思緣慮之心，方名真修之心圓滿，故唯真修之智所能行耳。
若準論經，心是所如出世之心。故論經云：非心境智滿如淨心。論釋云滿足修者，偈言非心境故。非心境者，此句示聞、思慧等心境界處唯是智因，能生出世間智，而此不能滿彼出世間智者，此明聞、思是心境，不能滿地智；翻顯真修非心境，方能滿地智故。
次便引偈云：偈言智滿如淨心故。次牒釋云：如淨心者，如出世間清淨心，能滿彼地智故。此明函、蓋相稱，謂欲滿地智，非餘心能，要真修慮寂之心，一如出世智心，方能滿也。其所如出世之心，即是正證地智。此言甚直。
次觀修中是境界者，即真修之境；難見者，非聞、思能見；可知者，唯真修自心，寂、照方知知即見也。故論經云難說自心知，釋云：自心清淨可見。既難可見，亦難可說，而隨修以顯，說大中收。不同果分，但是深義。
鈔：疏三、圓滿下，釋第三成就，疏文有六：一、標名總科，二、釋二修相，三、總結示，四、假喻明，五、引例釋，六、正解文。初一可知。
疏真修位極下，第二、釋二修之相，疏意可知。遠公云：滿足修者，即真實教道。真心之體隨順集起法界行德，故云滿足修。下釋論中云：真德之中，教行滿也。觀修者，即真實證道。真心之體，本隨妄隱，今隨對治，離妄漸淨；始淨之心內照法界，名為觀修。下釋論中云：真德之中，證心明也。此公意：以教為滿足，以證為觀修。今疏小異：滿足則是教道之修，觀修亦屬教道。教中似證，故稱為觀，則以能顯為滿足，所顯為觀修，以未息修不得名證。
疏初即稱性寂然下，第三、結示。疏猶瑩下，第四、喻顯。然亦分喻：對前稱性寂然，即是全喻；對滿足、教道，猶是分喻。但取二修同時，似正證義耳。
疏此二種修下，第五、例釋。於中三：初舉能例。二修如於下，次明所例。則二修如等覺，正證如妙覺。亦如七地修無功用，未名無功；八地報行，方得斯稱。後諸有智下，結勸。
疏文中慮即下，第六、釋文。於中二：先依今經釋，後依論經釋。前中言心即真修心體者，謂所證心體，恆沙性德，唯是真智，方能行故。
疏若準論經下，第二、依論經釋。於中五：初、總出論意；二、故論經下，引論；三、此明聞、思下，釋論；四、次便引偈下，重牒論；五、此明函、蓋下，結示。疏次觀修者下，即經是境界難見可知不可說也。疏中有二：先正牒釋；後既難可見下，通妨。妨云：既難見、聞，何不義大中收？後而隨修下，會釋。
疏：第二、彰己無過，誡眾除失中二：初半偈總明，後二頌半別顯。今初，由說、聽者各有二過，不能得證，故並彰離。說二過者，一、佛不隨喜說，今云佛力開演，則知佛已隨喜；二、不平等說，今云汝等應受，則情無彼此。聽二過者，一、見諍過，言：我法是，彼法非。如是執著種種諸見。二、於說法者不生恭敬，今令敬受，雙離二過。謂敬法故，無見諍過；以敬人故，無第二過。
鈔：疏佛不隨喜者，亦名違法慢心。謂若自說，不承佛力，言多乖理，不順聖心，故佛不隨喜。
疏：第二、別顯中，上雖離四過，事但有三：一、承力，二、開演，三、敬受。今三段廣之：初一偈廣開演，次一偈顯敬受，後半偈顯承力。今初，上但云開演，未知廣、略；今顯略而非廣。上半顯智入之行深玄，廣說不盡。言智入行者，地法為所入，證智為能入；行此智行，則入地法。又智入是證智，行是事行。下半今雖略說，攝廣無遺。真實者，即智入行也。無餘者，若事若理，無不具故。
鈔：疏地法為所入者，即當經文如是二字。證智為能入者，論云：此所說地法，眾生以智入。
疏若事若理，無不具者，以所入如來藏中恆沙佛法，此知理也；事者，即因分之行解也。
疏：第二、顯敬受者，即示恭敬相。初句正明，三句出因。恭敬有二：一、身正恭敬待，如威儀住，堪受說法故；二、心正恭敬待，如心決定，堪能憶持故。心敬，則身必恭，故偈但云心也。
下釋恭敬所因，謂由善說故，令物敬待。
初句對人彰己善說。說之一字，論經名善說。善說者，對於當機，無諂、無憍慢故。承佛力者，示己無增上慢，不言齊佛故。
次二句對法彰己善說。勝法二字即是所詮，次六字是能詮。其相應二字通能、所詮。文雖三節，義乃四重：
一、今之所詮，示現何事？所謂勝上地法，故云勝法。
二、復徵云：所詮是地，能詮多種，或以色香、威儀進止，皆為能詮。為用何法為能詮耶？故論云：以何事？答云：我用八種梵響微妙音聲以為能詮，不用香等，故經云微妙音。
三、復徵云：用此音聲，復有多種，為直爾用？為喻類顯？故論云：云何事？答云：非直爾顯，寄喻類明，故云譬喻。然喻有二種：一、是譬事為喻，如下節節引金莊嚴具、大海珠寶等；二、借法相事況出於理，曉喻時聽，亦名為喻。今通此二。
四、復徵云：雖知喻顯，喻亦多種。為依世間不善文字而為喻耶？為依出世善字喻耶？故論云：依止何事？答云：依於善字。經闕善言，論經具有。云何相應通能、所詮？一、以妙音聲與喻相應，是約能詮；二、約善字與理相應，是通所詮。故論云：善字有二種：一、隨方言音，善隨順故；二、字句圓滿，不增不減，與理相應故。又與能詮三事相應，則與理相應也。
鈔：疏身正恭敬待等者，若別釋者，形虔曰恭，心重為敬。然實恭敬通於身、心，是故疏云心敬，則身必恭。論云身正恭敬等，恭謂恭謹，敬謂敬重。由心恭敬，則身恭敬恭者，恪也；敬者，恭也。故二大同。有釋云：貌多心少曰恭，心多貌少曰敬。故從多分配於身、心，實即通也。心正恭敬者，敬善法故。若於邪法，雖復恭敬，而非正也。由恭敬故，便決定求，即此求心亦名敬相。待有二義：一者、停待，待我當說故；二者、當待當者，對也，將恭敬心，當對我說。
疏無諂、無憍慢者，謂勝我者，則諂，其心必下；劣我者，憍慢，其心必高。心無高、下，故不諂、慢。易云：上交不諂，下交不瀆；辨必然之理，不改其志操。亦斯義也。
疏次二句對法彰己善說等者，疏文有三：初、科經；二、文雖三節下，解義；三、云何相應下，隨難別解。二中，然論一時總徵云：一、示現何事，二、以何事，三、云何事，四、依止何事。次重牒其問以對經文，更無別釋；今疏取意，便牒便釋。四重釋中，初重有二：先問；所謂下，答，即果分地法為所顯示，故云勝上地法。下之三段，文皆有四：一、義釋問意；二、故論云：以何事，即引論證；三、答云下，義釋答意；四、故經云微妙音者，引經證成。斯則經答伏難，論假問起。疏先釋義，後方引文。此釋第二，下三句例知。疏為依出世善字者，妙音是聲，善字是名、句、文。文即是字，為名、句依，故但云字，則四法備矣。故上風、畫喻中云：說者以此二事說，聽者以此二事聽。疏一、隨方言音等者，隨諸方土，梵、漢等異；二、字句等即教，與理相應。
疏又與能詮等者，上明說人與教相應，復與理相應理即所詮。今明但稱能詮，居然合理。若乖能詮，即違理故。三事即聲、字、譬喻。
疏：第三、廣承力者，論云前言承佛神力，未說云何力，故說此也。無量佛者，略有三類：一、是主佛，二、是十方金剛藏佛，三、是十方一切佛也。
疏：第三、示說分齊者，但是說因耳。
鈔：疏第三、示說分齊下，疏文分四：一、標大意；
疏：半偈之中，下句論經乃在說大；五偈之初云我但說一分，正是分齊。或是譯者迴文，或是梵本有異，義旨不殊，前後何妨。
鈔：二、半偈之中下，對經會論；
疏：於中，上句牒前所請，兼結上來義、說二大為此處也。難宣示義，廣如上辨。下句許說少分，論上解云：前言十地如是不可得說、聞，今言我但說一分。此言有何義？是地所攝有二種：一、因分，二、果分。說者，謂解釋；一分者，是因分，以於果分為一分故。
鈔：三、於中，上句下，牒經解釋；
疏：然因、果二分，古有多釋。全乖文旨者，今所不論；有可通者，正而用之。
鈔：四、然因、果二分下，釋因、果義。於中二：初總辨順違，後申正義。前言古有多釋者，有云：十地有二義：一、約教所安立十地法門，在聞者識上，以義顯現，名為因分，因此表離言之義故；二者、正詮十地，證入十地正行，離諸言教所安立相，說名果分，由此因分之所表故。是故因分可說，果分不可說。釋曰：此釋理似可通，而因分義成，果義不顯。又似影像教，則可說；本質教，則不可說。
有云：於一證智不壞相邊，可言說故，名為因分；相即無相，言教不及邊，名為果分。故此二分非一非異。釋曰：此解則似下文不說無相。又唯約一證論說、不說，教行不言故；又說與不說，縱許得成，因、果不顯，故疏並略之。
疏：直望論意，即指義大為果分，故不可說；說大為因分，是則可說。
鈔：疏直望論意下，第二、申正義。於中二：先總彰大旨；
疏：更以義取，略有二種：一、唯就十地以明，以證智為果分；方便寄法等，並為因分。
此復二義：一、以修、證相對，則方便造修為因分，息修契實為果分；
二、以詮、表相對，則以寄法顯地差別為因分，真實證智為果分，如初三地寄同世間，次三寄二乘及禪支、道品等，令眾因此表解地義為因，所表證智是此因之果。
斯皆證智，言所不及，故不可說，如彼鳥迹同於虛空；方便寄法，可以言顯，故云可說，如空中鳥迹，約鳥說異。是以一迹通有二分，即可說、不可說也。
鈔：後更以義取下，開章別明。於中二：一、唯約十地，二、通佛因、果。前中有總有別。別中詮表相對，文有四節：一、正釋義；二、如初三地下，指文；三、令眾因此下，釋因、果名；四、斯皆證智下，明說、不說門。
疏：二、約究竟佛果，對普賢因說，義通一部，謂即此證智冥同究竟果海為果分，如迹處之空不異太空，地相之因同普賢因。以廣說，則有無量差別事，殊勝願力復過於此故。是則迹處之空隨於空處之迹，亦有說義，地智亦可寄言標舉故。
鈔：疏二、約究竟佛果下，通第二、佛因、果，文中三：初、正明，二、解妨，三、拂迹顯玄。初中亦三：一、總指；二、謂即此下，顯相；三、是則迹處下，辨可說、不可說。果海絕言，易故不明。
疏：問：上論云是地所攝有二，如何說為究竟果耶？答：豈不向言冥同果海？故上論云：此智是誰證？偈言佛所行故。又上加分云：不思議佛法。又地影像分云：彼十大山因大海得名，大海亦因十山得名。菩薩十地亦爾，同在一切智；因一切智得名，彼因、果相順故。是知論主亦用究竟之果為十地攝。有云彼說十山依海，不說大海即山者，大海十德，豈離海耶？寶珠十義，豈離珠耶？明知為此難者，不見地智之旨。
鈔：疏問：上論云下，第二、解妨。先問，即刊定記主難師；後豈不下，答。答中即今疏扶昔大義。於中二：一、總訶。既冥同果海，豈非地攝？有能、所同，因、果非一；既曰冥同，則因、果非異。非一非異，為真地智。二、故上論云下，引證，略引三文：一、即示說分齊中釋成寂滅佛所行偈。二、又上加分即加所為中自利總句。經云：欲令汝為一切菩薩說不思議諸佛法光明故。論釋云：不思議諸佛法者，是出世間道品。明知地智即是佛果法。三、引地影像經證中，曲分為五：初、正引；二、是知論主下，結示；三、有云下，刊定重難；四、大海十德下，疏引喻反質；五、明知下，結破。
疏：又且依一相，不可指陳等，云不可說及與可說。若有因緣故，果可寄言；即事入玄，因亦叵說。故云說少分也。不可局執。
鈔：疏又且依一相下，第三、拂迹入玄，如前二大。說分齊竟。
疏：自下大文第七、明說分中三門分別：一、來意，謂請儀既終，已示分齊，彰其地實；地實難明，寄顯在相，相即因分。從此已下廣明地相，令尋相得實，故有此來。又請分生其正解，此後顯其行修，故次來也。
鈔：第七、說分，疏又請分生其正解等者，上一、來意，約法以明；此之一意，就益以辨。又前約相、實相對，此約解、行，故二不同。
疏：二、釋名，演暢、宣陳十地差別，故名說分。以上請分通請十地，對請辨說，理必宜通，為歡喜在初，受斯總稱，故論云：自此已後正說初地。既有初地說分，即知十地皆有說分。又初地中皆應名說，為分地滿，異於初住，故十願下更與異名，名校量勝。又論家科文但舉大格，至於血脈，殊不介懷，隨時起盡，不應執定。
鈔：疏二、釋名下，疏文分四：初、正釋。二、以上請分下，通違論妨。論云：初地所攝，有八分。說分屬初，那言通十？故為此通。疏又初地下，三、通展轉難。謂有問云：既言初受總名，何以更立校量勝分？故為此通。四、又論家下，總相會釋。餘如品初。
疏：三、釋文者，十地即為十段。就初地中，七門分別：一、來意，二、釋名，三、斷障，四、證理，五、成行，六、得果，七、釋文。
疏：初、來意者，十地之中最初斷障、證理，得聖性故。
疏：二、釋名者，此論所釋，已見本分。當經有釋，備於下文。今引他部成立正義。唯識第九云：初獲聖性，具證二空，能益自、他，生大喜故。此有三義：一、得位，二、證理，三、成行。由此三故，名極歡喜。攝大乘論第七云：由此，最初得能成辦自、他義利勝功德故。此唯依第三成行義說。十住毗婆沙云：始得法味，生大歡喜故。此唯約證理義說。瑜伽七十八引深密經云：成就大義，得未曾有出世間心，生大歡喜故。此約二義：大義即是二利行成，出世間心是得聖位。此同本論本分中釋。
鈔：疏此有三義：一、得位等者，諸解雖眾，唯識委具，故先引之，謂既斷異生之性，便獲聖人之性，以成聖位。下二揀異二乘：二、揀唯證生空，三、揀唯能自利。對於二空，故云具證。然準攝論，二利亦云初得，則以初冠下，三皆初得。
疏此唯依第三成行義說者，於自利中亦攝初二；在文不顯，故云一義。疏出世間心即是聖位者，亦含二空，故能出世；亦以文不顯，故屬一義耳。
疏：三、所斷障者，唯識第九中異生性障是此所斷，謂二障中分別起者，依彼種立異生性故。二乘見道現在前時，唯斷一種，名得聖性；菩薩見道現在前時，具斷二種，名得聖性。此言異生，即是凡夫。梁攝論中名凡夫性，此論本分中名凡夫我相障。此障障於初地。上來就能起煩惱是根本故，說斷二障。若具說者，亦斷惡趣諸業果等。由斯初地說斷二愚及彼粗重：一、執著我法愚，即異生障；二、惡趣雜染愚，即惡趣諸業果等。此業果等雖非是愚，愚品類故。下九地中愚，皆準此。斷義如前分齊中說。
鈔：疏三、所斷障等者，於中三：初、總標；二、謂二障下，明斷障；三、明斷愚。二中，先舉唯識釋；後此言異生下，引梁論辨。前中意明依分別障種，立異生性障。分別揀於俱生，種揀現起。分別之言，此言猶漫，而本論云凡夫我相障，知是我執。故下二愚名執著我法愚。彼論釋云：雖初地所斷，實通二障，而異生性障，意取所知，說十無明非染污行。
疏上來就能起下，三、釋斷二愚，文中三：初、以義生起；二、由斯初地下，引論正釋；三、斷義如前下，結示斷義。二中言斷二愚，即是現行；及彼粗重者，彼論釋云：顯彼二種。次文釋云：或二所起，無堪任性，如入二空，說斷苦根。所斷苦根，雖非現種，而名粗重。此亦應然。彼粗重言，例亦應釋。
疏：四、所證理者，由斷前障，證徧行真如，謂此真如，二空所顯，無有一法而不在故；梁攝論中名為徧滿，徧滿一切有為行故。意明無有一法非二空故。此地最初偏證徧滿。
鈔：疏四、所證理等者，文中有五：初、對前生起，以斷障、證如義相順故。由前在凡，二我之執不見二空。若證二空，彼障隨斷，故斯斷、證二義相成。二、謂此真如下，引唯識釋。三、梁攝下，會其異名。四、意明下，雙釋二論，謂一切法本是二空，故云徧滿等，非別有如來徧諸法。五、此地最初偏證徧滿者，為遮伏難。謂有難言：下之九如，豈不徧耶？豈復非是二空所顯？故為此通，意明徧行之如是如總相。下之九如，隨德別立。今當初得，得於總相，以受別名。
疏：五、所成行，略有四種：一、約增勝，修成施行；二、約所成，起十大願；三、約修成，謂信等十行；四、約實行，謂十度等行，無不皆修。餘所修行，釋文自顯。
鈔：疏二、約所成者，大願昔發，至於初地，能如願作，故稱所成，復名為行。
疏信等十者，即淨治地法，文在行校量中，一、信；二、悲；三、慈；四、捨；五、無有疲厭；六、知諸經論；七、善解世法；八、慚愧莊嚴；九、具堅固力；十、供養諸佛，依教修行。
疏：六、所得果，略有四種：一、得當地滿時調柔等四果；二、得檀行，成大財果；三、依攝論，通達障空，得一切障滅果；四、通論，得唯識三性、三無性理智及奢摩他、毗鉢舍那等果。然上諸門，多依行布。若約圓融，一斷，一切斷；一證，一切證；一行，一切行；一得，一切得也。
鈔：疏然上諸門下，第二、總相圓融。於中四義，對於三、四、五、六四門。來意一門，但明次第，不離下六；釋名通從三、四、五、六；得果一種，非正地法，故但對四。
疏：第七、釋文分二：先長行，後偈頌。前中，若直就經文，應分為二：初明地法；後佛子！菩薩住此地，多作閻浮提王下，地果。前中，先廣明；後佛子！是名下，總結。前中有三：初明入心；次佛子！此菩薩以大悲為首下，明住地心；後佛子！菩薩住此歡喜地已，以大願力得見多佛下，明其出心。十地之文，大體皆爾。故依慈氏論，於十地內，皆有三心。仁王上卷亦云地地上、中、下三十忍，地地中始生、住生、終生不可得等，理必然也。
而論以出心為調柔果所以，至下當明。
鈔：疏第七、釋文，文前更三：一、依經科，二、依論科，三、對前相攝。今初，亦三：初、正科。二、故依慈氏下，引證：先、引瑜伽，二、引仁王。仁王即觀如來品文。云：般若空故，菩薩亦空。何以故？於十地中，地地已上，文如疏引。三、而論下，會今論文。
疏：今且依論判，長行中二：先明初地說分；後佛子！菩薩住此下，校量勝分。前中依論總有百句，分為三分：初、四十句明住分；二、佛子！菩薩住歡喜地下，三十句釋名分；三、佛子！此菩薩以大悲下，三十句安住分。若通取校量勝，即為初地四分。初云住者，出世菩提心生，堅守初地，更不退失，故稱為住，即始住入心。初雖住地，未得名善，更起信等，地中善住，故名安住，即地中正住及後一分並是住心。其釋名分，十地應齊；但從義顯，偏釋三地謂初及八、十，餘略不論。以初地是得聖之始，八地無功用初，法雲菩薩地盡，各無數劫滿，故偏釋也。
鈔：疏今且依論下，二、依論科，分二：先正科；後初云住下，疏釋論。其釋名分，最後釋者，義通始、終故。
疏：然十地中既三心齊證，則地地之中，皆攝前之三位。此中住分攝發心住，其釋名分攝歡喜行，後之二分攝救護眾生離眾生相迴向，皆文、義相順。如文，思之。
鈔：疏然十地中既三心齊證下，第三、對前相攝。
佛子！若有眾生，深種善根，善修諸行，善集助道，善供養諸佛，善集白淨法，為善知識善攝，善清淨深心，立廣大志，生廣大解，慈、悲現前，
疏：今初、住分，文分為二：初別顯住法；後菩薩住如是下，結住入位。前中四十句分四：初、十依何身，次、十為何義，三、有十句以何因，四、有十句有何相。初、謂深種善根為所依身，次、為得佛果為所緣境義上二皆發心緣，三、以大悲為發心之因，四、以過凡得聖為發心福利之相。瑜伽四十七亦有四相。論依經造，故同於此。又此四事即三種菩提心：深種善根是深心，次、為求菩提是直心，三、即大悲心。具此三心，成後入地之相。又此四段，各具含三心，可以思準。
鈔：疏今初，住分下，釋。疏文有四：初一、曲科。二、初、謂深種善根下，疏釋。三、瑜伽下，引證。彼云菩薩發心，因四行相：一者、何相發心，二者、何緣發心，三者、何狀自性，四、起何勝利，即此四段也。四、又此四下，會三菩提心，即起信意，前十住品已廣分別。
言又此四段，各含三心者，向就增勝，各配其一：一者、深心，即樂修一切善行故，配依何身深種善根。今有集白淨法，即是直心；慈、悲現前，即大悲心。二、直心，正念真如法故，配為何義以求佛智，同念真如故。今有救一切世間等，即是悲心；為淨一切佛剎，即是深心。三、大悲心，救護一切苦眾生故，故配以何因大悲為首。今有智慧增上，故有直心；善巧方便所攝，故有深心。四、有何相，總，則具上三心，故得入位。今別說者，生如來家，是直心相；得菩薩法，即大悲相；住菩薩處，即深心相。餘可例知。
疏：今初、依何身十句：初總，餘別。總云若有眾生者，是具行之人。依地持論，是解行人有如是心，則入初地；入已，此心常現在前。下諸地中，初之十心類此，可知。言深種善根者，正是總句。論經名厚集，厚則深也，集即種也。若約圓融，則不定時數；若依行布，謂一僧祇。已積資糧，故云深種。
疏：別有九種集：前六護煩惱行，後三護二乘行。前中即增上三學：初戒，次定，餘四是慧。慧中，前三如次是聞、思、修，後一所成出世之智。後三中，初二護二乘心，謂大志護狹心，大解護小心；後一護二乘行。
鈔：疏別有九種集下，疏文有三：初、別釋；二、然小乘下，隨難料揀；三、已知總、別下，六相圓融。今初，先科，後釋。
疏：已知其意，云何九集？一、行集，即經善修諸行，善作眷屬持戒故。三聚非一，故名為諸。不淨尸羅，不生三昧，故首明矣。二、定集，即經善集助道，善作眷屬三昧故。即明得等及四靜慮，以定親資慧，故名助道。皆云眷屬者，慧為主故。三、親近集，即經善供養諸佛，供佛為欲集聞慧故。四、聚集，即經善集白淨法，聚思慧，善思量波羅蜜等諸善法故。謂依聞、思，彼若名若義自性、差別，有上、下故，成煖、頂位。治諸蔽漏，故云白淨。五、護集，即為善知識善攝，由內修行實證，得外教授故。修行實證即如實智，亦分上、下，立於忍位及世第一。上五皆同加行，下四皆已入地。
六、淨心集，即善清淨深心，以得出世間正智，於所緣境，無分別智都無所得。不取種種戲論相，故名為善淨；智能契理，故曰深心。七、廣集，即立廣大志，深心廣利故。八、信心集，即生廣大解，以求一切智智故。九、現集，即慈、悲現前，謂多行慈、悲。無時暫捨，故云現前。
鈔：釋中前二皆言眷屬者，慧為正道，戒、定助道故。疏謂依聞、思，彼若名若義等者，以前之五集明四善根。古來諸德皆云權教似小，擬議立四，華嚴即無。然華嚴正約四十二位，文無彰灼四善根名，論無釋文，義旨含有，是約五位收攝之義。且十地皆有十句加行，起十種心。此心未滿，猶屬初地；滿成二地。二地加行，十心未滿，屬於二地；滿屬三地。下七皆然。未知初地亦起十心，十心已滿，即入初地，未滿屬何。例於下九，即在地前，迴向會竟。既非迴向，當屬何人？為加行位，理極成矣。
又上深種善根之人，地持判屬勝解行人，有如是心，即入初地。明知未具，是地前也。彼依四位明義：初一即勝解行人始從十信，終至地前；餘三即是見、修、究竟。同於唯識。又依十二住，亦以地前為第二勝解行住；三即極喜，明知加行，勝解行攝。然判地位，總有十門，廣如十住。今約五位，初地加行屬加行攝。況論釋十句，前五約聞、思、修等，第六方名淨心集者，前為加行，文理更明。雖局初地，而以地前望於地上，即為十地之加行也。故於十地總有三處總集方便，謂初地、八地及與十地。然初地方便復有二種：一、收三賢，皆為趣地之遠方便；二者、取四加行為近方便。三賢別會，已廣說竟。今為加行，於理無違。復有人言：此中十句唯屬初地，四加行位總屬十地。斯人不曉。唯識論文云：為入見道，復修加行。明知即是初地加行，故四加行義通於總、別。勿復粗心！
言四加行者，唯識第九：偈云：現前立少物謂是唯識性以有所得故非實住唯識。論曰：菩薩先於初無數劫善備福德、智慧資糧。順解脫分既圓滿已，為入見道，住唯識性，復修加行，伏除二取。謂煖、頂、忍、世第一法，此四總名順決擇分，順趣真實決擇分故；近見道故，立加行名，非前資糧無加行義。釋曰：決擇是智，即擇法也。決揀疑品，擇揀見品。疑品擇而不決，以猶豫故；見品決而不擇，非正見故。今此具二，決擇即分。論：煖等四法依四尋思、四如實智初、後位立。。四尋思者，尋思名、義自性、差別假有實無思也。。如實徧知此四離識及識非有，名如實智。何故名、義各別尋求，名、義自性及與差別即合觀察？。名、義相異，故別尋求；二二相同，故合思察。
次論別釋四相，文云：依明得定，發下尋思，觀無所取，立為煖位。謂此位中創觀所取名等四法皆自心變，假施設有，實不可得。初獲慧日前行相，故立明得名；即此所獲道火前相，故亦名煖。釋曰：明得是定，尋思是慧，故云發也。下發皆然。
次論云：依明增定，發上品尋思，觀無所取，立為頂位。謂此位中重觀所取名等四法皆自心變，假施設有，實不可得。明相轉盛，故名明增；尋思位極，故復名頂。
次論云：依印順定，發下品如實智，於無所取決定印持，無能取中亦順樂忍。既無實境離能取識，寧有實識離所取境？所取、能取相待立故。印順忍時，總立為忍：印前順後，立印順名；忍境識空，故亦名忍。釋曰：忍有三品：下品名印忍，印所取無故；中品名樂順，樂無能取，順修彼故；上忍名印順，印能取無，順觀彼故。故論云印順忍時，總立名忍；印順俱定，名印順定。忍即智也。
次論云：依無間定，發上品如實智，印二取空，立世第一法。謂前上忍唯印能取空，今世第一法，二空雙印。從此無間，必入見道，故立無間名。異生法中，此最勝故，名世第一法。下論總釋云：如是煖、頂，依能取識，觀所取空。下忍起時，印境空相；中忍轉位，於能取識，如境是空，順樂忍可；上忍起位，印能取空；立世第一法，雙印空相。皆帶相故，未能證實。故說菩薩，此四位中猶於現前安立少物，謂是唯識真勝義性，以彼空、有二相未除，帶相觀心，有所得故，非實安住真唯識理；彼相滅已，方實安住。依如是義，故有頌云：菩薩於定位觀影唯是心義想既滅除審觀唯自想如是住內心知所取非有次能取亦無後觸無所得。釋曰：此偈初二句煖位，次二句頂位，次二句下忍位，第七句中忍，合前三句為上忍位。其世第一住時促故，此偈略無。末句見位。但觀上來唯識論文，四、五二集釋然自解。
疏言治諸蔽漏者，按唯識論，但是伏位，故次論云：此加行位未遣相縛，於粗重縛亦未能斷，唯能伏除分別二取。違見道故，於俱生者及二隨眠有漏觀心，有所得故，有分別故，未全伏除，全未能滅。釋曰：今約伏故，云白淨耳。
又上疏言欲集聞慧及思慧等者，彼論次云：此位菩薩於安立諦、非安立諦俱學觀察，為引當來二種見故，及伏分別二種障故。非安立諦是正所觀，非如二乘唯觀安立。釋曰：上皆聞、思也。又上疏云定謂四禪者，彼論次云：菩薩起此煖等善根，雖方便時通諸靜慮，而依第四，方得成滿。託最勝依，入見道故，唯依欲界善趣身起，餘趣厭心非殊勝故。次論云：此位亦是解行地攝，未證唯識真勝義故。釋曰：即順攝論，唯四位義也。
疏六、淨心集，即善淨深心者，上牒名指經；從以得出世間正智，即是論釋；從於所緣下，疏釋經。前加、請分，皆已廣明。疏七、廣集者，明護小乘。發意曠兼，故名廣心；起心殷重，故名為深。信解大因，求大果故，名為大心。慈、悲現前，疏釋論名；謂多行下，即是論釋。
疏：然小乘無求佛意，故於護小心中明自利心求一切智。小乘亦有自利三學之行，故今護行之中但舉利他慈、悲。於中慈依苦苦、壞苦，以正在苦，思願樂故；悲依行苦，拔彼妄樂，不知行苦之所遷故。三界不離三苦，故為慈、悲之境。又明與樂即能拔苦，故慈依二苦；拔苦即與真樂，故悲依行苦。
鈔：疏然小乘下，第二、隨難料揀，即是後三。應有問言：何以護心雙約二利，護行唯約利他？故為此通。又約自利，多同前六故。
疏於中慈依苦苦等者，然其慈、悲略有三義：一、別，慈能與樂，悲能拔苦。二、通，故三地中釋慈心廣、大、無量，云：廣者，與欲界樂；大者，與色界同喜樂；無量者，與不同喜樂。經文後三無量例同於慈，更不見釋，義當同與樂也。又彼地中依苦眾生故，入慈、悲無量，即慈亦拔苦。今此，則二皆拔苦：慈心粗，拔二苦；悲心細，拔行苦。疏中文二：先順論總明拔苦；後又明與樂下，顯二通義，可知。
疏：已知總、別，集為同相，戒等異相，略說為成，廣說為壞，如上具明。
為求佛智故，為得十力故，為得大無畏故，為得佛平等法故，為救一切世間故，為淨大慈、悲故，為得十方無餘智故，為淨一切佛剎無障礙故，為一念知一切三世故，為轉大法輪無所畏故，
疏：第二、為何義者，為求佛果。先別顯求果之相；後佛子下，總結發心。今初，十句：初總，餘別。總云佛智，謂無上智，知、斷、證、修故。約無作四諦，說此四別。修究竟故，亦得名修。
鈔：疏總云佛智等者，上句舉經；謂無上智，即論總指其體；知、斷、證、修故，論別顯其相，謂知苦、斷集、證滅、修道。苦是報法，不可言斷，但可言知，以令生厭；集則可斷；滅是理法，但可云證；道是心法，可以進修。言約無作四諦者，此疏釋論，揀非權、小，如四諦品。言修究竟故者，釋妨。恐有問言：既是佛智，何得有修？通意可知。
疏：此智差別有九種業，皆悉求之：一、力佛智，問記為業，以十種力隨機答故。二、無畏佛智，破邪見業。揀異菩薩，復稱為大。三、平等佛智，得人、法無我教授眾生證入之業。四、救佛智，以四攝法化眾生業。五、淨佛智，能為救攝因業，慈、悲淨瞋恚故。六、無餘智佛智，常以佛眼觀世間眾生業。十方徧觀，故云無餘。七、無染佛智。若順今經，以無障礙智嚴其依報，自然應化令其信樂為業。論經闕於淨剎。八、覺佛智，一念知三世眾生心、心數法為業。九、轉法輪佛智，解脫方便善巧業故。言善巧者，於百億閻浮提同時轉大法輪故。法輪，即是能令眾生解脫方便。然上九句，皆先標智體，後顯其業。初三自利，後六利他。利他之中，四攝是利他之行，慈、悲是利他之心，後四利他之智。
鈔：疏此智差別下，別中九句：一、問記業，記即答也。二、揀異菩薩者，皆窮盡故。三中平等有其二義：一、二無我理，生、佛平等；二、令眾生平等，皆證。五中救攝因者，由慈淨瞋，能用四攝廣利樂故。從第六、無餘智下，四句經文約五無量界，謂：六即眾生界無量，七即世界，八即法界及調伏眾生界，九即調伏加行界。如文，可知。六中言佛眼觀眾生者，四眼、九眼入於佛眼，皆名佛眼。無餘亦有二義：一、徧觀眾生盡、無盡故，二、以十眼委照性相、心行等故。七中言論經闕於淨剎者，論云：七、無染佛智，一切世間無障無染自然應化令信作業，智、心無礙，如經得一切世界無障淨智故。釋曰：經無淨剎，釋有淨義。即淨剎無染，心解脫故；化往無障，慧解脫故。今經亦令眾生但生信樂，而無染著。八中窮盡心行，方善調故。九中，初舉論；法輪，即是下，疏以經文會論所釋。
佛子！菩薩起如是心，
疏：二、總結發心中言起如是心者，若直望經文，即指前十心，而論云即是本分中願善決定者，上求佛智，即是願故。前本分中指此文，云願善決定者，如初地中發菩提心，即此本分中願者，即指此文。生心，即是生菩提心，以上求佛智故；願，即願於菩提。二體不殊，故得互指。
前指於此，即攝上之十句佛智；此指於前，即攝前文六決定義。彼是總句中指，此是總結中指，總攝別故。又但云生心者，心是總，即攝知、斷、證、修，故不云生智；亦攝一切助道法，故不云生餘心所。已說為何義。
鈔：疏二、總結發心中，疏文有四：一、略釋。二、而論下，辨論釋。三、前指於此下，辨論指文不同。前即指此結文，欲以後攝於前；此則指前總句，欲明以前攝後。總之與結，皆是總義，故結云總攝別故。四、又但云生心者，釋通妨難。論有二問二答，疏亦兩節：一、問云：前求佛智，何故唯云生如是心，不云生智？故今答云：心是總故，已攝於智知、斷、證、修。二、亦攝下，亦有問言：別有諸德，何故但云生如是心？答云：心亦是總，總攝諸德，故不別舉助道等法。亦應問言：心既是總，攝於知、斷、證、修。何故前文不求佛心？有二義故：一、前是所求，此是能求故；二、果位智強，心不可知故。
以大悲為首，智、慧增上，善巧方便所攝，最上深心所持，如來力無量，善觀察分別勇猛力、智力無礙智現前，隨順自然智，能受一切佛法，以智慧教化，廣大如法界，究竟如虛空，盡未來際。
疏：第三、以大悲下，明以何因生如是心。意云：何因求大菩提？謂以大悲，為眾生故。如三地中思惟度生不離佛智。故下總句，論經云是心以大悲為首。是心即指前求佛智心也。
十句中，初總，餘別。別有九種大：一、增上大，細行苦智、慧增上生故。謂若了苦苦、壞苦，智非增上。論又云：智者，因果逆順染、淨觀故。此約了事名智。論云：慧者，自相、同相差別觀故。此約了二諦通理，為慧。復是一門別義。言自相者，因緣之有，是法自體故；同相者，二空、真如，等一味故。念生迷此，故起悲心，同六地中大悲增上觀。其逆順等，亦如六地廣明。二、善巧等即攝大，四攝曲巧，隨宜攝故。三、最上下，淳至大。淳至即最上義，謂向發大心，許盡生界無盡利益，故曰深心；緣此悲增，淳厚至到，故云最上。常以此二持此菩薩。四、如來力無量者，無量大，攝取如來無量神力，生物信故。五、善觀等即決定大。於上妙法決定信解名善觀分別，於諸眾生決定能度為勇猛力，於所治障決能對治為智力；無礙智現前通結上句。六、隨順自然智即隨順大。七、能受等即受持大，能取大勝法授與眾生故。大包一切，勝即佛法，授與即教化，智慧故能授。八、廣大如法界即最妙大，攝受勝妙功德故。九、究竟下，住盡大，無量愛果因盡涅槃際故。為成十句，合於此二。後之二大，如本分說。但前云無常愛，此云無量者，勝用非一故。上九大中，前七悲體，次一悲德，後一悲能。七中，前三自分：一、拔苦智，二、拔苦行，三、拔苦心；後四勝進。
鈔：疏明以何因生如是心者，此是論文。此中疏文問意稍略，應云：第三、以大悲下，明以何因；次應更云，謂：以何因生如是心。今以先科文便釋意耳。從意云下，疏釋論文，引於二經，成立論意。疏十句文下，釋文。不釋總句者，有二意：一、以下別成總義故，二者、前生起中已顯意故。謂菩提心依於大悲為根本故，亦即瑜伽四因之中大悲因也。
疏一、增上大，疏文有八：一、標名，即經智、慧增上。智導前悲，所以先辨。二、細行苦下，論釋名。細智現前，故名為生。三、謂若了下，疏反釋論。四、論又下，論釋智、慧，別釋二字，皆先舉論；此約下，疏釋。五、復是一門下，雙結智慧，以智慧名有通有別。通謂分別名慧，決斷名智。此義雖別，而通事、理。二、別有二義：一、了事名智，如第十度；了理名慧，如第六度。二者、如今疏文。六、自相下，牒論解釋。七、念生下，出經論意，不知三界皆苦及苦性、相故。八、其逆順下，指難在下。二、善巧等者，等取方便所攝也。四攝釋所攝，曲巧釋善巧，隨宜釋方便，巧用四攝，隨物所宜故。
疏三、最上下，下取深心所持。從謂向發下，是論自釋。然論經云直心、深心淳至，故論意以深、直是別，淳至是總，故標為名。謂深，則悲行深重；直，則正念真如。悲、智相資，能盡生界，故云淳至。淳至即最上。然經深心有其二義：一、以樂修善行為深，深即重義；二、契理為深，深即直心。故第二地初有十深心，論經名直，則知深心已攝直心。
疏四、無量大下，此下四大，皆明勝進。此謂雖攝佛智，亦為利生。疏五、善觀等者，等取下經，具云善觀察分別勇猛力、智力無礙智現前。論經云：善決定眾生力、智力。論云：五者、決定大，上妙決定信、深智勝對治。今疏開經，成三決定。復以無礙智該於上三，即展演經、論。六中有名無釋。論釋云隨順菩提正覺，即佛自然智。前疏頻有，故略不釋。七中，先舉論；後大包下，疏釋就經。
佛子！菩薩始發如是心，即得超凡夫地，入菩薩位，生如來家，無能說其種族過失，離世間趣，入出世道，得菩薩法，住菩薩處，入三世平等，於如來種中決定當得無上菩提。
疏：第四、佛子！菩薩下，有何相正顯得位福利之相。文有九句：初總，餘別。總云始發如是心者，指前二段。即得超凡夫地者，以得出世間聖道故。超即過義。
鈔：第四、有何相，疏以得出世間聖道故者，聖道是福利正體，故論為總。
疏：二、入菩薩位下，別有八種過。論皆先法，後喻。此入聖位，生如來家，如世王子，生王家故。故句句皆有相似法言。
一、入位過，初成出世間心，如始住胎相似法故。瑜伽。住品名入菩薩正性離生。
二、生如來家者，即家過，生家相似法，謂如世人，雖受胎報，若在凡家，不足為勝；要在王家，方為顯勝。菩薩亦爾，若在外道法中出家，不足為勝；今得佛所證法，方為尊勝。梁攝論云：生法王家，具足尊勝。下諸句例，皆躡前揀勝。
三、無能下，種姓過，子相似法，大乘行生故，謂大行成立，如得王體分；堪紹佛種，是子義也。非賤非客，故梁攝論云：以過二乘及世間種姓故。
四、離世下，道過。以非有漏故，離世間趣，如非鬼、畜等王之體；成無漏故，入出世道，如要人王之體分故。梁攝論云：永不作殺生等邪行故。
五、得菩薩法，即法體過，以同體大悲為菩薩體故，以化他事即是自事。若無大悲，法身不具，如揀異殘闕。瑜伽云：設有問言菩薩以何為體，應答以大悲為體。
六、住菩薩處者，處過，謂不住道是其住處，不同凡、小，染世、捨世以滯二邊，如世王子，不處鄙陋。
七、入三世平等者，業過，謂證平等真如以資慧命。揀無滋味，則壽命夭促；不任紹繼故，是命相似法。
八、於如來下，畢定過，佛種不斷，顯因畢定；得無上道，顯果畢定。如世王子雖依、正精勝，志氣不立，所作不成；今志氣成立，決定紹位，名成就相似法。論云如是示現凡夫生、菩薩生不相似，有煩惱、無煩惱故者，顯與地前不相似也。
鈔：別有八種過，疏文有三：初、依總開別；二、入位過下，隨別解釋；三、總結不相似。二中，前七自分，後一勝進。一、入位過中，先舉論；後瑜伽下，引證。正性離生，是出世義。謂如世人下，上即論文，此下疏釋。所證即是真如，故攝論云：真如為家，契會為生。前約入位，此約入證。下引梁論，明生家亦勝。疏子相似法，大乘行生故者，上即論文；謂大行下，疏釋。大行即助道行也。
疏道過，經有二句：前一句揀異地前，下句明是地上。喻揀，可知。引梁論殺生等，即世間道，道即因故。論云四者、道過，世間道不攝，出世間道攝故，異生道相似法故者，謂世間不攝，是初句；出世間攝故，是下句。異生道相似法者，喻，謂人道異於三惡之道。疏中喻文，義已分明。五、法體過，初至自事，皆是論文。論下云：自身體相似法。從若無大悲下，疏釋論意，義已明顯。六、論云：六者、處過，不捨世間，方便不染，善巧住故，處相似法。會疏，可知。七、業過，論云：順空聖智，生命相似法故。八、畢定過者，大心堅固，名為畢定。論云：佛種不斷，究竟涅槃道，成就相似法故。會疏就經，文並可知。
疏論云如是示現下，第三、總結不相似，顯成過義。先舉論；從顯與地前下，疏釋。然論此下更云：如是次第，家不相似，種性不相似，道不相似，體不相似，處不相似，生業不相似，成就不相似。如是說住此地中，是名為住。如次經云：菩薩住如是法，名住菩薩歡喜地，以不動相應故。釋曰：此論次第別結，皆有不相似言，則知十句不似地前。從如是說下，釋於結文。乍觀此論，則似唯取第四段為住如是法，以攬前三，成斯相故。故全收四，以總該別，皆有煩惱、無煩惱異。
菩薩住如是法，名住菩薩歡喜地，以不動相應故。
疏：第二、菩薩住下，結住入位。住如是法者，指上四段。名住歡喜地者，是初住地義。以不動相應故者，釋成住義：一、證真理不復失故，二、乘異道不能動故。然不動有五：一、種子不壞名不動，即種性地已上。二、起行不退名不動，即此初地已上。地持云：初地已上，如明分月，日夜增長；善法不退，亦復如是。三、空有無間不動，即七地。四、無功用不動，即八地已上。五、究竟不動，即佛地也。
佛子！菩薩住歡喜地，
疏：大文第二、釋名分中二：一、總標；
鈔：釋名分。此中論有生起，云：已說住義，次說釋名。云何多歡喜示名歡喜？名。以何歡喜？。下答具二。此地中菩薩歡喜，復以何念？因。初說十句相。，後說二十句因。。釋曰：上論，疏已摘用，故不併舉；恐尋論者怪不見文，故此具出。
成就多歡喜、多淨信、多愛樂、多適悅、多欣慶、多踊躍、多勇猛、多無鬬諍、多無惱害、多無瞋恨。
疏：二、成就下，別顯。於中分二：初正明喜相；後佛子下，出喜所因。然其喜相對依何身，以深種善根得此位故。後喜因中有念當得喜對為何義，以所求果定當得故；有念現得喜對有何相，以現離凡得聖故。其第三以何因，悲心惻愴，喜義不顯，故不對之。
今初、正明喜相中十句：初總，餘別。總有三喜云多歡喜：一、心喜，謂入觀之心適悅。二、體喜，出觀，喜受相應。三、根喜，由前心、體歡喜內充，外及五根輕安、調暢，故此喜者亦名為樂；又內及觀心，即無喜之喜，不同二禪浮動之喜，故梵本、他經多名極喜，喜之極故。
鈔：疏總有三喜者，論主但云歡喜者名為心喜、體喜、根喜，疏便開釋，但直下彰名。據其體性，即是下九。此是論主攝別入總。謂下九中，前六自利，喜行之體；後三化他，顯於喜能。
前中，初二敬之與愛，是喜行心，非正喜體；今攝入總，名為心喜。次三正是喜心之體；攝之入總，名為體喜。後一明其喜行功能。出生之義，說以為根；攝之入總，名為根喜。備此三喜，故名多喜。今雖直釋，至下別中，結歸此三。
言三、根喜，由前心體歡喜內充者，心即初一，體即第二，二皆為內。然五受明義，在五根為樂，在意地為喜，二禪心喜亦名為樂。此地身樂亦名為喜，就通義故。輕安之言，即是善數，亦輕安樂；調暢之言，即是受樂。所以結云故此喜者亦名為樂。
疏又內及觀心下，重會前三，揀異凡、小。觀心是初，內通前二，謂雙證二空，離憂、喜相，名為無喜；冥契寂靜，唯證能知，故云之喜。二禪喜相，三地當知。
疏：別中九：一、敬喜，證三寶體，得不壞信，增恭敬故。二、愛喜，樂觀真如法故。上二即喜行之心，即是心喜。次三正是喜之體相：三、調柔喜，身心徧益，皆適悅故，即諸根喜；四、慶喜，自覺所證勝地前故此句，論當第三，前覺後悅，義甚次第；五、踊躍喜，身心徧益，增上滿足故增上過前，是踊躍義。六、勇猛喜，自知堪受菩提，去果不遙，故云勇猛。此一喜能。上六皆自行喜。下三化他離於喜障：七、無鬬諍喜，自心調伏故；論義、解說時，不令自、他心擾動故。八、無惱喜，化攝眾生時，但以慈柔，不惱他故。九、不瞋恨喜，見不如說行，當時不瞋，後無恨故。此句不為他惱。
鈔：疏一、敬喜，別九喜中已如總中之科，下疏便結之。今初尊敬三寶，名為敬喜；由證同體，信不可壞，恭敬轉增。然總具下九，故名為多。當句言多，復有何義？徧敬三寶，即是多義。餘可類取。
疏上二即喜行下，結成總中心喜。次三即喜之體相者，即總中體喜。疏前覺後悅，義甚次第者，論經先慶喜，但心自覺勝於地前；次調柔喜，離諸獷強，是故身、心，悉皆適悅；後踊躍者，徧益逾前，故名踊躍。是為三句作初、中、後之次第也。
疏此一喜能者，喜行成就，能攝菩提，故名為能。此與念當得喜有何異耶？答：念當，逆念當果；此念，念之自能。故不同也。疏下三化他，即口、身、意，離三業障。故下論云鬬諍於言中等，論義通於自、他；問此等解釋，唯約自行。又此三句：初句自、他無擾，次句不惱於他，後句不為他惱。
佛子！菩薩住此歡喜地，念諸佛，故生歡喜；念諸佛法，故生歡喜；念諸菩薩，故生歡喜；念諸菩薩行，故生歡喜；念清淨諸波羅蜜，故生歡喜；念諸菩薩地殊勝，故生歡喜；念菩薩不可壞，故生歡喜；念如來教化眾生，故生歡喜；念能令眾生得利益，故生歡喜；念入一切如來智方便，故生歡喜。
疏：第二、彰喜所因中二：先念當得，故喜；後念現得，故喜。各有十句。今初，初總，餘別。總云念諸佛者，論云如佛所得，我亦當得故者，文中雖皆念他，並是以他類己，故判為念當得也。以總該別，皆屬己當。
別有九種：一、念佛法，二、念佛、菩薩，三、念佛行，四、念佛淨，五、念佛勝，六、念佛不壞，七、念佛教化，八、念佛利益，九、念佛入。以總該別，皆名佛者，為成佛故，六相融故。若別顯義相，統收十句，不出因、果、人、法。一佛、二法，是果中人、法。論云初二念共者，佛及佛法二事通二乘念，故名為共，則顯餘八不共二乘。後八皆因：初一是人，謂二地已上，乃至普賢之位；餘七是法。於中更有總、別。菩薩行為總。別中六句次第顯前菩薩行：一、以何法為所顯，謂波羅蜜淨，以是行體故。二、彼之行體，顯相云何，謂一地去一垢，淨一度，即菩薩地殊勝故。三、何謂此行全顯，謂第十菩薩地盡，去障盡故，則行不可壞。上三自利。餘三利他，皆法雲之行：一、能受諸佛法明，為教化法；二、能雲雨說法，則眾生得利益；三、受佛智職，入大盡等，是一切智行。亦可後三通於諸地。又上十句，初佛，次法，餘皆是僧。僧中有人有德，可知。
鈔：疏今初，初句總下，疏有三門：一、總、別分別；二、若別顯義相下，義類分別；三、又上十句：初佛下，三寶分別。二中因、果、人、法即有四門，疏且分二：先果，後因。疏於中更有總、別者，此中之總，望前為別，望後為總，即亦總亦別。
疏別中六句次第顯前菩薩行，則以六句為能顯，菩薩行為所顯。以別顯總故，即顯示之義。於六句中自有能、所：初一行體為所顯，餘五句能顯。亦是別明顯相，此則顯理之教義。其次第之言，兩向用之。初一佛，次法，後菩薩。今菩薩行等，故為次第。二、於後六句，初體，後顯，六句次第。
疏餘三利他，皆法雲之行者，故論釋菩薩地盡竟，便云此中餘者，約教化法故等，則顯餘三是菩薩地盡中事也。疏亦可後三下，然論云此中餘者，故疏配在菩薩地盡中。然無顯文，故兼顯通諸地意。
復作是念：我轉離一切世間境界。故生歡喜。親近一切佛。故生歡喜。遠離凡夫地。故生歡喜。近智慧地。故生歡喜。永斷一切惡趣。故生歡喜。與一切眾生作依止處。故生歡喜。見一切如來。故生歡喜。生佛境界中。故生歡喜。入一切菩薩平等性中。故生歡喜。遠離一切怖畏、毛豎等事。故生歡喜。
疏：第二、念現得中二：初、正明所念；二、何以故下，隨難徵釋。前中十句：初總，餘別。總云我轉離一切世間境界者，轉離一切凡夫取著事故。然事有粗、細。粗則外六塵境，通是一切凡夫取著境故；細謂現前立少物，謂是唯識性，亦為地前凡夫取著境故。
鈔：疏轉離一切凡夫取著事故者，此即論文。上即指經，下即疏釋。
疏：別有九種轉離。然此九種對前有何相中總、別九句，文雖不次，法體全同，以是念前福利相故。故論二段之中皆以相似、不相似揀，謂與地前不相似故。
九中，一、入轉離，經云親近一切佛，以了法如，常見佛故。此顯事不相似，謂即前生如來家，以佛法為事，不似凡夫六塵事故。二、遠轉離，三、近至轉離。此二示自身不相似，謂初即過凡夫地，識為身故；後即入菩薩位，智為身故。四、斷轉離，即行不相似，謂離世間趣行，行出世淨行故。五、依止轉離，即迭相依止不相似，謂得菩薩法，大悲為體，依眾生起，還與眾生為依；不同凡夫不起悲心，不為他依故。六、近見轉離，是他力不相似，謂以大乘行成種性無過，見佛得助道力；不似凡夫，非器不得故。七、生轉離，即處不相似，謂不住道是佛境界，亦菩薩住處；依之起行，名生其中。八、平等轉離，即生業不相似，謂證三世平等之性，以資慧命而生智業；不同凡夫雜染業也。九、捨轉離，即成就不相似，謂成就離障畢定勝位捨約離障，成約得位，即前第八畢定過，成就相似法故。由離怖畏，決得無上菩提。前就行位，此就斷位。言怖畏者，論云：不愛、疑慮、憂想，共心相應故。不愛是所畏事，不活等五令心憎惡故；疑慮、憂想，正是畏體。所畏不定，便生疑慮；所畏決定，便生憂想。由心畏故，相現在身，名毛豎等。然此九句與有何相文同符契，皆已義引，不得異解。由上諸義不相似，故名為轉離，非唯離障名轉離也。
鈔：疏別中有三：初、通敘文意；二、九中下，隨文別釋；三、然此九句下，結定。
疏總、別九句，文雖不次者，初即第二生如來家過；二即總句超凡夫地；三即第一入菩薩位，入位過；四即第四離世間趣，得道過；五即第五得菩薩法，法體過；六即第三無能說其種族過失，種姓過；七即第六住菩薩處，處過；八即第七入三世平等，是業過；九即第八於如來種中決定當得無上菩提，名畢定過。餘八全同，唯第九捨轉離相，文小不同，故疏會釋。疏文分三：初、正釋捨轉離。二、即前第八下，會通前文。此斷前行，故須會釋。謂前明者，志氣成立，決成菩提，於如來種中即是行義。行、斷雖殊，決成菩提，義則同矣。三、言怖畏下，釋文。於中先舉論；不愛是所畏下，疏釋。
何以故？
疏：第二、隨難徵釋，由捨轉離，文義廣故，重徵釋之。義有四重，謂怖畏與離，各有因、果，而文分五節：一、總徵；二、列名總答；三、轉徵；四、舉因顯相；五、菩薩如是下，結酬初徵。今初、徵意云：何以此中說離畏耶？
鈔：疏今初、徵意云：何以此中說離畏耶者，謂得初地，遠離一切煩惱業苦，何以偏言離怖畏耶？
此菩薩得歡喜地已，所有怖畏，悉得遠離，所謂：不活畏、惡名畏、死畏、惡道畏、大眾威德畏，如是怖畏，皆得永離。
疏：二、答意云：以五怖畏是初地障，得初地時，法爾離故。又離此，即是此地利益。翻畏名喜，此相最顯，故於釋名分中辨之。
鈔：二、答，疏有二意：一、以五怖偏障初地，初地盡斷，所以偏說；餘障通障諸地，初地不盡，是以不說。如十使中五見及疑盡在見位，偏說斷之；貪、瞋、癡、慢通障見、修，此中不盡。二、畏是喜障，故偏說之，故於釋名分中說耳。
何以故？
疏：三、轉徵者，此之一徵，文含四意：一、云：何以名為不活等畏耶？二、云：何因而有此五畏耶？此二是怖畏因果。故論上生起，云：何者是怖畏？云何怖畏因？三、何以名為得永離耶？四、因何令此得永離耶？此二離畏因果。若得離因，自然無果。故論上云：遠離此因，無怖畏故。
鈔：疏故論上云：遠離此因者，以是經前生起之論，故云上也。論文具云：次說何者是怖畏？云何怖畏因？遠離此因，無怖畏故。釋曰：論中怖畏，有問，無答；經中離畏，有答，無問。故疏具出。
此菩薩離我想故，尚不愛自身，何況資財！是故無有不活畏。不於他所希求供養，唯專給施一切眾生，是故無有惡名畏。遠離我見，無有我想，是故無有死畏。自知死已，決定不離諸佛、菩薩，是故無有惡道畏。我所志樂，一切世間無與等者，何況有勝！是故無有大眾威德畏。
疏：四、舉因顯相者，謂正舉離因，顯離果相；反顯畏因及畏果相。故通有四意，酬前四徵。如不愛自身，何況資財，是離不活因，則反顯愛身資財是不活畏因。若不畏不活，即是離畏果，則反顯畏於不活是此畏果。餘四例然。又此離因，即是能治；其怖畏因，即是所治。
鈔：疏四、舉因顯相下，疏文有二：先釋經文意；
疏：五怖畏果，不活與死，二相何別？懼無資緣，身不存於朝夕，名不活畏；懼其因盡，正捨報時，名為死畏。大怖之極，無過死故。又不活通於三業，死唯約身，故論云：第一、第二、第五依身、口、意，第三、第四依身。死，約愛於善道，懼捨身故；惡道畏者，憎於惡道，懼得彼身故。但說五者，打、縛等畏，皆五攝故。
鈔：後五怖畏下，開義別釋。不次第釋經，而取義類以釋。於中分二：先總彰五畏之果，後彰五畏之因及明離義。前中但揀濫相，即為釋文。於中三：初、揀死、不活。二、死，約愛於善道下，揀死、惡道。此因上第三、第四依身，故為此揀。上三有濫，所以揀之。惡名、威德，易故不釋。三、但說五者下，通妨辨攝。謂有問言：怖畏多種，謂打、縛等，豈不畏耶？何但說五？故為此通，則五無不攝，如打、縛等，即不活、死畏所攝等。
疏：此怖畏因略有二種：一、邪智妄取，想見愛著故；二、善根微少故。然此二因通五怖畏。善根少者，亦乏資財，懼不活等故；有愛著者，未能忘懷，畏大眾等故。若取相顯，初一為前三畏因，後一為後二畏因。
邪智，即是分別身見。取我乖理，目之為邪；邪心決斷，名之為智。由有此智，妄取於我及我所想，以成執見，而起愛著。故我見為主，我所隨生。愛著於我，則有死畏；見有我身，懼捨命故。愛著我所，有前二畏：但著財利，有不活畏；著利兼名，有惡名畏。但無我、我所，則三畏因亡。然不活因，舉我況所，意但取所。
後二因者，功德善少，畏墮惡道；智慧善少，畏於大眾。又過去善少，今畏大眾；現在善少，當畏惡道。今具福、智，兼二世善，以為對治。故初三離因，即二空智；後二離因，即二莊嚴。
鈔：疏此怖畏因略有二種下，第二、彰怖畏因及明離義，文中三：初、引論總明，二、分別解釋，三、總以結示。今初，觀下釋文，二因自顯。疏然此二因下，分別解釋。於中二：先通，後別。別從相顯，通約義兼，故明通中，即別所揀。謂善根微少，別為後二之因，今通為前三之因。懼不活等者，等取死及惡名。邪智、愛著，別是前三之因，今通為後二之因。畏大眾等，等取惡道。
疏若取相顯下，二、別配。於中三：初、雙標；二、邪智，即是下，釋初因。於中四：一、牒釋論文；二、愛著於我下，別配三因；三、無我、我所下，彰離；四、然不活下，會釋經文。
疏後二因下，三、釋後因，文中二：先因；後今具福下，辨離。
疏故初三離下，第三、總以結示。
菩薩如是遠離驚怖、毛豎等事。
疏：五、菩薩如是下，結酬初徵。前云：何以能離？今酬由上三段如是義故，所以能離，意正如此。而論云怖畏、毛豎等事，何故二處說耶？前說身怖畏，後說異身怖畏者，意謂前第十句屬念現得，故但云身；今通當報惡道等，故云異身。
鈔：疏結酬初徵中三：初、釋經意；二、敘論；三、意謂下，釋論。
佛子！此菩薩以大悲為首，廣大志樂，無能沮壞，轉更勤修一切善根，而得成就，
疏：自下大文第三、佛子！此菩薩以大悲下，安住地分中三：初、總明安住；二、所謂下，別顯安住；三、佛子！菩薩以成就下，總結安住。
今初，文有三句：一、大悲為首，是安住因。菩薩所行，皆為眾生；悲為行本，故言為首。二、廣大志樂，無能沮壞，是安住觀。論云：煩惱、小乘不能壞此觀故。謂契理深心為大，故煩惱不能壞；悲化兼物為廣，故小乘不能壞也。三、轉更勤修一切善根，而得成就，是安住行。此望初句，是智導悲；望第二句，是行填願。此所修善，即下三十句顯示。
所謂：信增上故；多淨信故；解清淨故；信決定故；發生悲愍故；成就大慈故；心無疲懈故；慚愧莊嚴故；成就柔和故；敬順尊重諸佛教法故；
疏：第二、別顯安住，即顯前第三勤修善根。云何勤修？此有三十句，顯三種成就：一、信心成就，二、修行成就，三、迴向成就。信為行始，次依信起行，後迴行成德，以為行修次第。今初、信心十句：初總，餘別。總云信增上者，隨所有事，謂下所列諦、寶等境，深信決定，名為增上。別中有九：初六始起信心，後三信增成欲。
前中，初二自利，後四利他。自利中，一、敬信增上，謂徧信三寶，名多淨信；二、淨信增上，自證真淨智解故。上二皆云清淨，是信之性。三、決定信增上，分別令他證淨智故，即利他之行。四、悲，五、慈，六、無疲厭。此三增上，皆利他心。慈、悲明心大，無厭明心常。後三中，七、慚愧信增上，是所成行體，謂有慚愧故，治慳等蔽，不著世間，成檀等度故；八、柔和信增上，是得等侶，於同法者不惱亂故；九、敬法信增上，於所入法益敬信故。
鈔：第三、安住分，疏所列諦、寶等境者，諦即實事、理；寶即三寶；等，等取世、出世善之功能。皆所信境。疏信增成欲，欲即信果。
疏一、敬信，即於德信也。二、淨信，即於實信也。離疑濁，故名淨，即經解清淨句。疏上二皆云清淨，是信之性者，上皆唯識，並如前所引。疏三、決定信增上，即經信決定故。今取經為名。準論云以信分別故，便名分別信增上，令他證淨智故。故今疏以分別字為其釋文。疏此三增上下，通釋。然今經云發起悲愍故，論經云起悲愍心，論釋云起者，轉復現前。謂地前修習，入地即現；今在地中，云轉復現。
疏七、慚愧信增上，是所成行體者，故論云：樂修何等行？波羅蜜行故。以崇重賢善為慚，故成檀等諸度；輕拒暴惡為愧，故治於慳等諸蔽。輕拒暴惡，即不著世間；無惡有善，故曰莊嚴。故遺教經云：以慚愧服而自莊嚴。八、是得等侶，亦即行緣。論云：僧為等侶，同事安樂。九、敬法者，即行所依。論云：入何法中？謂諸佛教。則亦行所詣，是所入故。
日夜修集善根，無厭足故；親近善知識故；常愛樂法故；求多聞，無厭足故；如所聞法，正觀察故；心無依著故；不耽著利養、名聞、恭敬故；不求一切資生之物故；生如寶心，無厭足故；
疏：第二、日夜下，修行成就中九句：初總，餘別。總云無厭足者，即無間修；別有八集：前七教行，後一證行。前中，初二攝法方便：一、親近集，近善友，意在不忘諸法故；二、樂法集，於問答中論義、解釋，心喜樂故。後五句次第修行。於中，前三內觀順理之行：一、多聞集，斯即聞慧；二、正觀集，即是思慧；三、不著集，即是修慧，於三昧中無依著故。後二隨緣離著行，謂：六、不貪集，是知足行，已得，不貪故。七、不求集，是少欲行，未得，不求故。八、如寶心集，即證行圓明，常現前故。又難得、無垢、勢力、莊嚴、殊勝、不改，證心同此，具六義故。上依論釋竟。
其第六、七集，更有一理，謂第六心是遠離修，修對治心，離三過故。諸說法者有三種過：一、著利養，求四事故，少欲、知足則能治之；二、取名聞，為勝他故，正念、定、慧則能治之；三、為他屬，過愛敬事故，遠離、精進則能治之。此中能治，即大人覺。其第七句是觀過修。八種不淨，是謂資生；一切不求，見不淨故。此比論釋，通、局有殊。
鈔：疏第二、日夜修行中有二：先依論釋，後隨要別釋。前中，一、親近集，又是求法方便；二、正聞法時，直咨為問，直酬為答。設難為論義，通難為解釋。
疏後五句次第修行者，五句即為次第。又先明內觀，後辨隨緣，亦是次第。疏又難得下，舉世寶六義，顯證法六義：一、地前所無，故云難得；二、已斷分別，故云無垢；三、能為二利，故云勢力；四、能嚴法身，故曰莊嚴；五、等同法界，故云殊勝；六、一得不失，故云不改。亦與六決定義同。
疏其第六、七下，第二、隨要別釋。言此中能治，即大人覺者，文中具有，但遠離一種攝於二事一、攝寂靜，二、攝無戲論，此二俱治不遠離故。言八覺者，一、少欲，二、知足，三、寂靜，四、精進力，五、正意是。，六、正定，七、正慧，八、無戲論。
疏八種不淨，是謂資生者，即涅槃第六邪正品。經文廣列，而不分數。若按善生優婆塞經，具列：一、畜田宅；二、種植根栽；三、貯聚穀粟，居店求利；四、畜奴婢、人民；五、畜眷屬、群畜；六、畜金銀錢寶；七、畜象牙、金銀刻鏤諸寶大牀、綿褥、氍氀；八、畜銅鐵釜鑊。
求一切智地故；求如來力、無畏、不共佛法故；求諸波羅蜜助道法故；離諸諂誑故；如說能行故；常護實語故；不污如來家故；不捨菩薩戒故；生一切智心，如山王不動故；不捨一切世間事，成就出世間道故；集助菩提分法，無厭足故；常求上上殊勝道故。
疏：第三、求一切智下，迴向成就，謂求一切智，是迴向菩提。有十二句：初總，餘別。總即所求之事，名之為家，一切智地是求處故。別即能求之因，有十一求：初一顯能求之觀，名為依家。於前家中分別觀察，具足十力、無畏等故。餘十能求之行并總，都有三求。於求行中又分總、別：總名無障求，謂求諸度無著法故，能除蔽障；下九句別，別治諸障故。
初二對治檀中二垢：一者、離求，治於諂曲。見乞求者，詐現方便，一向無心與故。二、如說能行，求治不隨先言，許而不與。或許多勝，與少劣故。又前是諂，後則是妄。三者、護求，治戒一垢，謂不護實語，違本所受，犯已覆藏故。四、不污求，治忍一垢，謂惱亂他業，是污如來利益家故。五、不捨求，治進一垢，謂菩薩戒法無量，不可具持；劫數長遠，不可常持；戒法精妙，難持難行，不可善持，生退轉心。今不捨菩薩戒，具能持之。不捨律儀，故能持難持；不捨三聚，能行難行也。進策萬行，而偏就戒辨者，有三義故：一、戒為三學之首故，二、戒具三聚故，三、戒通事、理。難行易敗，故寄以策之。六、不動求，治禪二垢：一者、亂心外攀，如山治之；二者、不能調伏憶想分別，一切智心治之。
下之三句治般若三垢，即三道障，謂：七、不捨成就求，治障不住道垢，謂無善巧方便，一向涅槃現，不捨世間治之；一向世間現，成就出世治之。異於凡、小，成不住道。八者、集求，治障助道垢。九者、常求求，治障證道垢，於上勝妙證法之中願欲心薄故。上來迴向成就竟。
鈔：疏第三、求一切智下，迴向成就中，言總即所求之事，名之為家者，論有十一句：初總，餘別。若隨行要分別，乃為三節：一、謂求一切智地是家，二、求力、無畏、不共法為依家，三、餘句明無障求。故論別列十一求竟，總云：於中求何等事？求一切智地故。以何觀求？觀諸佛力、無畏、不共法故。云何求？求諸波羅蜜無著法故。此三求者是家。依家，無障求故。釋曰：今疏別摘配釋，並不違論，故今總句即是家也。
言總即所求之事者，此中正明求佛，故一切智即所求等事，故論上云求何等事。名之為家者，即上論此三求中是家，家是三中之一。此即以事為家。從一切智地是求處者，疏以經釋論為家之言，處即家故。
疏別即能求之因者，從總開出，皆明求義。雖有三節，後二皆因。因中分二：初一為觀，即論云以何觀求。名為依家者，即前論三求中依家二字。從於前家中下，疏釋觀義。其十力、無畏即一切智地，依彼成觀，故名依家。疏餘十能求之行者，即上論云云何求，即三求中無障求也，皆治蔽障故。
疏或許多勝等者，兼上有三：一、許，不與；二、許多，與少；三、許勝，與劣。五、不捨求中二：先釋文；後勤策下，解妨。前中戒法無量者，戒有三聚，三千威儀、八萬細行故；劫數長遠者，一受不捨，至成佛故；戒法精妙者，防於意地，起心動念即毀犯。律儀論於止、作，故說為持；三聚進善利生，故云行也。後進策下，釋通妨難。疏難行易敗者，不同定、慧證法之樂堅固難失。
佛子！菩薩成就如是淨治地法，名為安住菩薩歡喜地。
疏：第三、總結者，上三十句廣於勤行具足成就。此勤行有四：一、信，二、欲，三、精進，四、方便。信謂忍受、決定；欲謂希求，趣彼行故。初十句中，前七是信，後三是欲；次十是精進，對行造修；後十是方便，行成巧求故。是名此地說分中安住，故云成就如是淨治地法，名為安住。上依論辨。更有別理：上多淨信，已能永斷闡提不信障；發生悲愍，尊重教法等，亦能永斷凡夫著我障；日夜勤修，無有疲倦，又能永斷聲聞畏苦障；求一切智，乃至常求上上勝道，亦能永斷緣覺捨悲心障。故云淨治地法。安住地分竟。
鈔：疏後三是欲者，故上文云後三信增成欲。次十是精進者，即修行成就；後十是方便者，即迴向成就。能以少善成無量果，故云方便，亦不滯寂故。
疏上依論辨下，更示別理，離四障故。亦是攝論第六斷除四處障也。而有開、合：後二即彼第一離二乘作意；初一即第二諸疑離疑；二即彼第三離聞慧、我、我所執，兼第四斷除分別緣法。
疏：大文第四、校量勝分，謂住此地中，勝二乘故。論主既云住此地中，勝者，明知願等初住地分已有，但文不累安，故居安住之後，非是地滿方有願也。
鈔：第四、校量勝分，疏謂住此地下，文前有二：先釋總名，兼彰分齊，通一地故；
疏：問：經云初發已為天人師勝出聲聞及緣覺，故沙彌發心，羅漢推敬。如何至此方辨勝耶？答：然其勝義乃有眾多。統而收之，不出三種，謂願、行、智。此三歷位，故有眾多。略明十位：一、初發心勝，通於一切凡夫，如沙彌等。此通三心。二、信勝，亦通三心。三、解勝，四、行勝，五、願勝。此三即三賢，別歷三心。六、證入勝，齊證三心，雙證二空，是為智勝；起十大願，即是願勝；備修諸行，即是行勝。下辨果勝，亦三心果。此中行、智由願導故，所以最勝。依行布說，七地已上，智方自勝。故下經云：從初地來，彼悉超過，但以願求諸佛法故，非是自智觀察之力。今此七地自智力故，一切二乘所不能及。論主立願為校量勝，憑此明文。雖歷諸地，戒、定、道品等，地地超勝，亦不出三心故。七、從第七地去，名權實自智勝；八、無功起行勝；九、上等諸佛勝；十、究竟勝，所謂諸佛三心果滿。今此正明願行勝也。
鈔：後問：經云下，問、答揀定。先問，後答。問中引涅槃三十八迦葉菩薩讚佛云：憐愍世間大醫王身及智慧俱寂靜無我法中有真我是故敬禮無上尊發心畢竟二不別如是二心先心難自未得度先度他是故我禮初發心初發已為天人師勝出聲聞及緣覺如是發心過三界是故得名為最上。故沙彌發心者，即智論文：昔有阿羅漢，領一沙彌，攜持衣、鉢。沙彌忽發菩提心。阿羅漢心知，便取衣、鉢，令其前行。前行之次，見諸細蟲，思眾生多，難可化度，便退大心。羅漢即令卻持衣、鉢，令在後行。沙彌問師，師具答云：汝先發大心，即是阿羅漢所歸敬處，故推於前；汝後既退菩提之心，故是凡夫，不合居吾聖人之前。如何下，結難。
疏然其勝義下，答。於中三：初、標心體；二、此三歷位下，開章解釋；三、今此正明下，結酬。二中二、信勝者，既於大乘決定解故，依深觀解，起行、願故。云具三心，如問明是智，淨行品中兼明行、願。三、解勝者，習種已去，於深法界如實解故。四、行勝者，性種已上，具依種智，一切行故。五、願勝，迴向大願向三處故。言此即三賢，別歷三心者，從增勝說，通亦具三，如十住品。
疏下辨果勝，亦三心果者，調柔是行果，發趣是智果，願、智通二果，攝報通三果。
疏雖歷諸地，戒、定下，會異說。謂遠公有十七過，十義同疏。二地淨業過，戒清淨故；三地定自在過；四地不捨眾生修道品過；五地不住道行過；六地甚深解行過；七地寂用雙行過；八地利他功用過；九地辯說行過；十地成就微細智過。兼初地中，復有兩重：一、證過，如前；二、求勝過，謂地滿求證無足故。此有十一，唯存其證。後至七地，功用滿故；八地已上，無功用故。故云雖歷諸地，不離三心。於十一中存三除八。疏中前五、後一是同，已同其九，加第九等覺，故唯十過。
問：若有十重，今但對地前辨勝便足，何用對於二乘？答：良以小乘是大乘所對，凡欲辨勝，多皆對之；乃至佛果，亦對彼耳。下經非一。法華亦云：諸佛智慧甚深難解，一切聲聞、辟支佛所不能知！
疏：文分為三：一、願勝，謂標志遐廣；二、修行勝，依願造修；三、果利益勝，即位行成就。今初二義，故勝二乘：一、常勤修習無量行故，二、與一切眾生同行故。同行，即是十無盡句。釋此願勝，先以五門分別：一、名體，二、修證，三、行位，四、因果，五、立意圓融。五各二義，則有十門。初中，先名，後體。名中，先總，後別。總云願者，是希求義，故下論云：發諸大願者，隨心求義故。
而言大者，下論云：光明、善根轉勝，增廣故。謂教、證二光與行願善根轉勝地前，廣彌法界，故十願中皆云廣大如法界也。瑜伽四十五云：菩薩所修正願，略有五種：一者、發心願，二、受生願，三、所行願，四者、正願，五者、大願。初、求菩提；次、攝生處生；三、無倒思擇諸法，願於境界修無量等；四、願當來攝受一切菩薩善法，故名正願；大願，即從正願所出。此復有十，全同今經。今揀異前四，故云大願；兼取所從，即後二願。別別大相，至文當知。
後顯別名，瑜伽三十五及諸攝論，皆有明文，並如下文，當願自釋。今且依梁論，略列：一、供養願，二、受持願，三、轉法輪願，四、修行二利願，五、成熟眾生願，六、承事願，七、淨土願，八、不離願，九、利益願，十、成正覺願。
後體性者，剋性即以欲、勝解、信三為自性。若取所依，悲、智相導，即後得智以為願體；若并眷屬，一一皆以一切俱行功德為性。故論云光明、善根者，光明即後得智，善根即信等及行。
二、修證者，先約修行：初七修始，次二修熟，後一修成得果。
後約證者，地前已發，今此十願齊證。
三、行位者，先約於行：初二自利。次五利他：一、以何身，謂攝法上首，而為利他轉法之身；二、以何心，謂即令他修行之心；三、何者眾生，四、眾生住處，五、自身住何處能化眾生。上三可知，後三不定。一即：八是自利滿，九是利他滿，十是二利得果；或俱自利，論云後三顯自身故；或俱利他，論云此三示現如實教化眾生故。若約通論，十皆二利，故論云：校量勝有二：一、行無量行，即是自利；二、與眾生同，即是利他。
後約位者，通，則十皆初地所得。別，則前七明行，已如上辨；後三明位。下論云：一、得地校量勝，初地至九地；二、得菩薩地盡校量勝，即第十地；三、得一切地盡究竟故，即如來地。
四、約因、果者，若就言顯，前九求因，後一求果。若約具攝，七亦求果，是依果故。十是正果，餘皆是因。
五、立意圓融者，先立意。所以但說十者，已攝二嚴二利，因果、行位無不周故。又為表此無盡願故，故下云：一一皆攝阿僧祇願而為眷屬。
言圓融者，以稱性故，一願之中具一切願，即入重重，如常所辨。六相圓融，正在此文。
鈔：疏文分為三下，正釋經文。所以三者，即行、修始終也。疏故下論云者，以論先廣釋十願竟，後方以義收束。今先為義門，故言下論。凡有下論之言，皆準此知。疏而言大下，釋此大字，有通有別。別指在文。通中有三：初、正釋；二、瑜伽下，引證；三、今揀異下，結示。今初先舉論文。光明、善根，此舉大體；轉勝、增廣，此示大相。從謂教、證下，疏釋論文。
疏兼取所從，即後二願者，正願但約攝受菩薩善法，異於凡、小；大願即顯行相深、廣。故二不同。則正通大別：正未必大，大必是正，故兼二也。疏即以欲、勝解、信三者，欲及勝解，別境中攝；信即是善。並如前釋。今希求即欲，要印持前境，方忍樂欲，而心淨故。
疏先約行中二：先別明；後若約通下，明通二利。疏一、以何身者，此中五句，論有五徵；下即疏答，義屬經文。如一、以何身，論也；謂攝法下，是疏屬經。下四皆然。而但釋前二，後三易故。四、眾生住處者，即第六承事願，有其二義。今取土中有生，往化之義。疏後三不定者，自有三釋：初一是古疏意，次二即論。疏後三明位下，從初地來，證如同聖，故至九地，不離諸菩薩會等；二、十地方得三業不空；三、如來，可知。疏已攝二嚴等者，初一福嚴，次二智嚴，四通二嚴，五、六福嚴，七、八通二，九福滿，十智圓。因果、行位，已如向辨。
佛子！菩薩住此歡喜地，能成就如是大誓願，如是大勇猛，如是大作用，
疏：已知大意。次正釋文，文分為二：初正顯十願，彰自勤行；後明十盡句，與眾生共。今初分四：一、總標；二、所謂下，別列；三、佛子！菩薩住歡喜地下，總結；四、以此十願門為首下，明攝眷屬。
今初，初句明成願之位，是歡喜地；次能成就下，正明總願。能成就言，該下三句：一、始起要期，云如是大誓願，隨心求義故；二、方便起行，云如是大勇猛，謂成彼一一願中所作方便，皆勇猛故；三、願遂行成，云如是大作用，謂如供佛願，便能供故。餘例此知。論云：菩薩住此地，漸次久習，起此三行，非一時故。是知此願亦即是行；稱願行故，非如凡夫，空有要期。是以總言能成就也。以總該別，十願皆有此三。
鈔：第一願。一、始起要期下，釋此三句。論在後結中釋，今將來此。論經二句不同：二云大方便，三云大行。然一一句，皆有三段，如：初句云始起要期，是疏出意；二云如是大誓願，是牒經證；三隨心求義故，是論釋。下二皆然。疏是知此願亦即是行者，論言起此三行故。
疏：二、別列中，十願不同，即為十段。一一願中，文各有四，皆初四字總標起願；次、顯願行相；三、廣大下，彰願德能；四、一切劫數下，明願分齊。初、後二段，文通義局；第二行相，文、義俱局；第三德能，文、義俱通，十願無別故。
所謂：生廣大清淨決定解，以一切供養之具恭敬、供養一切諸佛，令無有餘，廣大如法界，究竟如虛空，盡未來際一切劫數，無有休息。
疏：今初，供養願。準論，願供養勝田師及法主。此則通供。經從勝故，但云供佛。文中闕於總標，以近前總如是大願故。二、三兩段，各有三義，通成六大，顯初供養大願之義。
今初、行相之中三大義者，一、心大，即經生廣大清淨決定解。謂增上敬重，深稱佛境，故云廣大；迴向菩提，決定信故，名清淨決定解。清淨解言，信因果故。此上論意局在初願；若以義求，通餘九願，皆為菩提廣大無限無疑淨信而起願故。二、以一切供養之具，即供具大，此是行緣。三、恭敬下，福田大。於中令無有餘是總相。無餘有三：一、一切佛無餘即是行境，二、一切供養無餘，三、一切恭敬無餘此二行體。由上二義成上敬田。上三皆云一切者，佛即三身，亦兼十身。供養有三：一、衣等利養，二、香等敬養，三、戒等行供養。恭敬亦三：一、給侍恭敬，二、迎送恭敬，三、修行恭敬。即敬順佛故。上三各三，豎論一切；若橫論一切，則佛該十方、無盡等。餘二準思。
二、彰願德能。言三大者，一、攝功德大，如經廣大如法界，一切餘善根中勝故；二、因大，即究竟如虛空，無常愛果，無量因故；三、時大，即盡未來際，此因得涅槃常果故。
三、明願分齊，十願文同，所作各異。此應盡未來際行供養故。
鈔：疏清淨解言，信因果故者，因即解字。勝解，即於境印持為性，不可引轉為業，即唯識論深忍之義。清淨是果。若準唯識，樂欲是果；今望上因，心淨即果。
疏一、攝功德大等者，此下三大即初地初六決定中之二：初一即勝善決定中義，云一切餘善根中勝故，意取勝等，不取決定；二、三即因善決定，開之為二。
又發大願：願受一切佛法輪，願攝一切佛菩提，願護一切諸佛教，願持一切諸佛法，廣大如法界，究竟如虛空，盡未來際一切劫數，無有休息！
疏：第二、受持願，亦名護法願，瑜伽雙云攝受防護願。行相之中，文有四句，皆通二利。然若約能受等說，受謂受領，攝謂攝屬，故勝鬘云：攝受正法。護謂防護，持即任持，故勝鬘云：護持正法。若約所受，初教，次果，三行，四理，而受等言，文雖互舉，義實互通。亦初教，次證，三云護教，而判為行者，論經云一切諸佛所教化法，皆悉守護，論云謂修行法，於修行時，有諸障難，攝護救濟故。即攝護自行，救濟於他。上約始修，願名受、攝等；若約終成，名四成就。故上總云成就如是大誓願也。一者、法輪不斷成就，二者、證智成就，三、修行成就，四、入理成就。
鈔：第二願，亦初教，次證者，上約教、理、行、果以釋經文，而論經但有三句：初句明教；次句明證；三云一切諸佛所教化法，皆悉守護故，此即用前教、證以化眾生，故名為行。論下釋中，教謂修多羅等，此釋法輪；書寫，供養，讀誦，受持，為他演說故，此釋受字。釋次句云：攝受一切佛菩提者，所謂證三種佛菩提法，攝受此證法，教化轉授故。釋第三句，如今三云護教下所引論文。上疏順四，故為此配。若配教、證，亦可後二護初教法，持上證法。
疏上約始修下，明成就義。行、德相應，總名成就。論亦三成就，四是義加，順四法故。論釋第三云三者、修行，乃至如實修行正覺成就故者，即修上證也。上論三種菩提者，而論自釋，即三乘菩提。此有二意：一、明菩薩菩提包含，二、將隨宜化物。
又發大願：願一切世界，佛興於世，從兜率天宮沒，入胎，住胎，初生，出家，成道，說法，示現涅槃，皆悉往詣，親近，供養，為眾上首，受行正法，於一切處，一時而轉，廣大如法界，究竟如虛空，盡未來際一切劫數，無有休息！
疏：第三、轉法輪願，亦名攝法上首願，先攝後轉故。行相中四：一、轉法處，即一切世界，佛應處故。二、從兜率下，轉法時，謂現八相時。八相之義，離世間品廣釋。三、皆悉下，攝法方便。於中，初集功德方便；後為眾上首下，集智慧方便。以此二種助菩提法，故云方便。四、於一切下，明轉法頓周。
鈔：第三願，以八相如離世間者，今經具列。彼各有十。然亦有佛不具八者，如天王佛，白衣成道故。若以離俗為出家，則亦具矣。須扇多佛，無生可化，則不具轉法輪；留一化佛，半劫化人，是則亦具。然論釋一切處，云：順眾生見故。下料揀。何故不處色、無色界？恐眾生云：此難處來，不為我成故。二云：何故不處他化等，而生兜率？令眾生知捨彼勝樂，念眾生故。三問：何故下生人中，捨於天樂？為愍我故。四、何故處胎？示現同生，增長力故。五問：何故自成正覺？示非餘佛教化，顯丈夫力成就，非因他得菩提故。六問：何故入涅槃？為令懈怠眾生勤心修道故。此等略舉示八相中一義而已。下離世間各具十義，故疏全指。
又發大願：願一切菩薩行廣、大、無量，不壞不雜，攝諸波羅蜜，淨治諸地，總相、別相、同相、異相、成相、壞相所有菩薩行，皆如實說，教化一切，令其受行，心得增長，廣大如法界，究竟如虛空，盡未來際一切劫數，無有休息！
疏：第四、修行二利願。若約成益，名心增長。論從此義，故先標云：第四大願，心得增長。以何等行令心增長？一切菩薩所行，教化一切，令其受行，心增長故。文中亦四。第二行相中分二：初明能增長行，後明所增長心。前中分四：一、明行相，論名種種，二、行體，三、行業，四、行方便。以此四種教化眾生，令其受行。初、行相者，世、出世間，各有多異，故云種種。於中廣、大、無量是世間行，意明俗智之行。廣，從初地乃至六地；大者，七地；無量者，八地已上。不壞不雜，是出世行。法無我平等觀，出世間智故，謂不雜世間有漏法故。不壞者，冥同真性故。若瑜伽通，論云：地前名廣。雖行一切，但得名廣，一一行故，非大、無量。地上名大，一一各以一切成故。不動已上，乃名無量，一切行中具一切故。不壞者，於前六地，各得成一，不可破壞。論主意明此地中之願，故不取地前之行，義不異前。
二、攝諸波羅蜜，即是行體，廣、大等相但辨此故。三、淨治諸地，即是行業，以十度行淨十地蔽，助真如觀，淨十障故。四、總相已下，明行方便。然有二種：一、自行方便，謂以六相圓融，巧相集成，一具一切，仍不壞相，故名方便。六相之義，廣如別章，略如前釋。二、皆如實下，即化他方便，不違實道而化物故。
二、心得增長者，即所增長心。化他受行，他心增長；化他成自，自心增長。
鈔：第四願，世間、出世間，各有多異者，謂明世、出世，略有二義：一、約位，謂地前為世，地上為出；二、隨義，教道為世，證道為出。今下廣、大、無量，即是教道，故云世間；不壞不雜，即是證道，為出世間。
疏論名種種下，直至八地已上，三行疏文；意明俗智之行，是疏；餘皆論文。
疏法無我下，即是論釋。謂不雜下，是疏釋論，文有三段：一、釋經；二、若依瑜伽下，會異釋；三、論主意明下，會通二論言義。不異前者，即廣、大、無量、不壞，皆同。故瑜伽便當釋論廣、大等義。又發大願：願一切眾生界有色、無色、有想、無想、非有想非無想、卵生、胎生、濕生、化生，三界所繫、入於六趣、一切生處、名色所攝，如是等類，我皆教化，令入佛法，令永斷一切世間趣，令安住一切智智道，廣大如法界，究竟如虛空，盡未來際一切劫數，無有休息！
疏：第五、成熟眾生願。成熟亦名教化。就行相中，文分二別：初明所化眾生；後如是等下，彰化所為。今初，初句為總；有色下，別。
別有六種差別：一、粗細差別，此明報相。下二界，有色為粗，無色界為細。於有色中，有想天為粗，無想天為細。就無色中，非有想為細，謂第四空；非無想為粗，謂下三天。此經文略。論經云非無想、非想非非想，謂非無想是粗，餘即是細。二、卵生下，生依止差別，謂報之所依託故；餘三可依。化生依何？依業染生故。然四生攝盡六趣，而通、局有異。化生通六趣，胎生不通地獄、諸天，濕、卵唯局人、畜。又以六趣不攝中有化生，故寬、狹有異。餘如別章。三、三界所繫，名淨不淨處差別。欲界不淨，上二界淨。就果以明，故名為處；就因以說，故名為繫。四、入於六趣，是苦樂差別；受種種身故，亦名受生差別。粗相而說，三塗為苦，上天為樂，人及修羅兼於苦、樂。五、一切生處，是自業差別，此以因釋果。由業異故，生處不同，謂於一趣中有多不同，如於人中有中有邊，貴、賤家異等故。六、名色所攝，是自體差別。有體唯名，謂無色界，彼處有色，非業果故；有體唯色，謂無想天，彼所有想，不可知故。有體具二，謂除前二。二、化所為中，初句結前生後；令入已下，別明所為。所為有三：一、為未信入者，令信入佛法。二、已信入者，令其離惡，為涅槃因。世間趣者，謂業、惑、苦。三、令修菩提道，道通因、果。
鈔：第五願，疏彰化所為者，論云：何義故化？疏無想天為細者，色界十八天唯除無想，皆名有想。無想天與廣果天同處，外道取為究竟涅槃；修無想定，生於彼天，得五百劫無心果報。佛弟子不生彼中。疏化生依何？依業染生故者，論但云業生依於因故。染字即俱舍。世間品意，偈云：倒心趣欲境濕化染香處。濕生染香，化生染處。
疏然四生攝盡六趣，則通、局有異者，亦俱舍意。彼偈云：人傍生具四地獄及諸天中有唯化生鬼通胎化二。今疏說勢小別，義理皆同。人具四者，卵生，如毗舍佉夫人生三十二卵，卵各出一兒；般遮羅王有妃，生五百卵，卵各一子。胎生，如今人是。溼生，如頂生王從頂皰而生故。化生者，唯劫初起。傍生具四，此類可知。化生，如龍、迦樓羅等。鬼通胎、化二者，如餓鬼白目連言：我夜生五百子，隨生，皆自食；晝生五百，亦然。雖盡，而無飽。即胎生也。鬼化，可知，無而忽有故。
疏又以六趣不攝中有化生等，即寬狹門。故雜心論云：為生攝趣？為趣攝生？論自釋云：謂生攝趣，非趣攝生。何者？中陰是其化生，趣不攝故。六、名色所攝，名色之義，六地當說。
又發大願：願一切世界廣、大、無量、粗細、亂住、倒住、正住、若入、若行、若去、如帝網差別、十方無量、種種不同，智皆明了，現前知見，廣大如法界，究竟如虛空，盡未來際一切劫數，無有休息！
疏：第六、承事願，願往諸佛土，常見諸佛，恆敬事、聽受故。瑜伽云願於一切世界中示現，意明化生。今經但云知見者，知生、佛住處故。就行相中，分二：初明所知，後辨能知。前中初句為總；廣、大下，別。別有三種相：一、一切相，二、真實義相，三、無量相。
今初，界相不同，故云一切。於中又三：初、明分量，謂小、中、大千如次為廣、大、無量。二、粗細者，明體質粗妙，謂應、報等殊。論云細者隨何等世界？意識身故。粗者隨何等世界？意識色身故者，謂隨能依色、心粗細、世界粗細。粗者，云色。三、亂住下，安立不同。亂，則不依行伍；倒，即覆剎；正，即仰剎。若入，若行，若去，論無此文。文含二意：一、成前安立，謂前三類世界，道路往來；二者、順後。入，即攝他入己；去，即為他所攝；行，即往來不住。故如帝網，正喻於此。二、如帝網差別，即真實義相。土土同體，不守自性，互相涉入，如彼帝珠，故名真實。論云如業幻作故者，轉以喻顯。如世幻者，火處見水，大處見小等。業所作土，亦同於幻。故得涉入，重重無盡。三、十方下，無量相，謂前二相周徧十方。又上說不盡，故結云無量。大菩薩藏經說：虛空中世界，重數多於大千所有微塵，但由業異，不相障礙。一處重重尚爾，況復橫周！
第二、智皆明了下，辨其能知。若真實義相，唯智能知；餘一切相，可現眼見。
鈔：第六願，疏瑜伽云下，辨其異名。今經已下，會釋。知生、佛住處者，知生住處，往化；知佛住處，往供事故。新經中承事之言，其義甚顯。偈云：於一毛端微塵中出現三世莊嚴剎十方塵剎諸毛端我皆深入而嚴淨所有未來照世燈成道轉法悟群有究竟佛事示涅槃我皆往詣而親近。釋曰：前偈即一切相及真實義、無量相；後偈正明承事、嚴剎，亦兼化生。
疏一切相等者，一切相是土相，真實義相是土體，及性、相相融，世界實爾，云真實義。然其分量約三千者，且約權、實同用耳。應如世界成就品等，故下第三辨無量相。疏云粗者，云色，義當無色界為細，下二界為粗。以釋廣等，既約三千，粗、細亦且就三界耳。餘義皆如初會。
又發大願：願一切國土入一國土、一國土入一切國土、無量佛土普皆清淨、光明眾具以為莊嚴、離一切煩惱、成就清淨道、無量智慧眾生充滿其中，普入廣大諸佛境界，隨眾生心而為示現，皆令歡喜，廣大如法界，究竟如虛空，盡未來際一切劫數，無有休息！
疏：第七、淨土願，願清淨自土，安立正法，及能修行眾生故。於行相中總有七淨：一、同體淨，以同法性，故令一、多互相即、入。二、無量佛土普皆清淨者，即自在淨，如摩尼珠，美、惡斯現，淨、穢圓通，故云普皆清淨。三、光明眾具以為莊嚴者，名莊嚴淨，即相淨也。四、離一切下，明受用淨，謂受用此土，離過成德故。初句成斷德，後句成行德。如受用香飯，身諸惑滅，入正位等。五、無量智慧下，住處眾生淨，謂具德人居。今略語智慧。六、普入下，因淨。淨因有二：一者、生因，謂施、戒等，如淨名說。二者、依因，此復有二：一、鏡智淨識為土所依，二、後智通慧為依。如下第十地入佛國土體性三昧，現淨土等。此二皆是諸佛境界。七、隨眾生下，果淨。因既有二，果亦二種：一、所生果，即前相淨；二、所示現果，即臨機示現。今依此義。
上七淨中，前四當相明土，次一就人顯勝，後二舉因顯果。就前四中，初二土體，第三土相，後一土用。就土體中，初彰體同，後明體淨。故有七淨，淨土義周。
鈔：第七願，疏願清淨下，疏文有三：初、總顯立意；二、於行相下，釋文；三、上七淨中下，收束。今初略具三淨，攝於淨土：一、清淨自土，即是相淨，如第三淨；二、安立正法，即法門流布淨，如第七淨；三、及修行眾生，即住處眾生淨，如第五淨。顯斯三淨即淨土意，自、他受用及變化土，皆悉具矣。
疏一、同體淨有二意：初、明報、應淨土皆以法性土而為其體，即事、理無礙；二、故令一、多下，由相即性，以性融相，令報、應等及染、淨土互相即、入。
疏即自在淨者，淨土略有二種：一者、相淨，即第三淨；二、自在淨，即是今文。如摩尼下，喻自在相，隨機現故；如身子、螺髻，各見不同。而言普皆清淨者，就佛言之，無不淨也。故淨名云我此土淨，而汝不見，即以自在、圓通而為淨也。如第八地。
疏受用香飯下，引淨名證。身諸惑滅，證離過斷德；入正位等，證成行德。等者，等於淨名餘經。前教體中已明，至法界品更顯。疏具德人居者，亦名人寶莊嚴，亦同淨名不諂眾生來生其國等。因淨，如世界品。疏一、所生果者，即生因招；臨機示現，即依因招，即後智通慧。故論結云：顯智神力等故。
又發大願：願與一切菩薩同一志行無有怨嫉，集諸善根；一切菩薩平等一緣，常共集會，不相捨離，隨意能現種種佛身，任其自心，能知一切如來境界、威力、智慧，得不退如意神通，遊行一切世界，現形一切眾會，普入一切生處，成就不思議大乘，修菩薩行，廣大如法界，究竟如虛空，盡未來際一切劫數，無有休息！
疏：第八、不離願，願於一切生處恆不離佛、菩薩，得同意行故；亦名心行願，願不離一乘故。故論云：第八大願不念餘乘故。
行相中有十二句：初總，後結，中十別明菩薩行。今初，同志一乘，同修萬行故。次、無有怨嫉下，別。於中，前五修行同，後五德用同。前中初二自分二嚴：一、福、善同集，二、智、觀齊均；後常共下，三句勝進。於中，初一攝法方便，謂聚集解說，論佛法故。後二依法起行：初一利他，故隨意現身也；後一自利，謂忘緣照境，不由他教，云任自心。智契法身，名知佛境；威力外用，智慧內明，則兼報、化分齊境也。
後五德用中，一、明通體，如意所成，無能退屈；餘四通業。於中，前三如意通業：一、本身往餘世界；二、現多異身於一切佛會；三、示同類生，名一切生處。後一法智通業。
三、修菩薩行一句，總結上十。
鈔：第八願，疏一、福、善同集者，善根是福；無有怨嫉，即心同相。智、觀齊均，無二如故，同三諦故。
疏隨意現身者，通他受用及變化也。疏不由他下，然經云任其自心，能知一切如來境界，即是證道；威力、智慧，是菩薩教道。此就能知。若約所知，威力是佛教道之用，智慧是佛證道之德。就菩薩中，證知佛境，境即真如，是所知境；威力、智慧，是佛所有，為分齊境。
又發大願：願乘不退輪，行菩薩行，身、語、意業，悉不唐捐若暫見者，則必定佛法；暫聞音聲，則得實智慧；纔生淨信，則永斷煩惱；得如大藥王樹身，得如如意寶身，修行一切菩薩行，廣大如法界，究竟如虛空，盡未來際一切劫數，無有休息！
疏：第九、利益願，願於一切時恆作利益眾生事，無有空過故，亦名三業不空。瑜伽云：願所有一切無倒加行，皆不唐捐。行相中二：先總明，謂乘念不退，圓滿教輪，三業皆益。又三業皆不唐捐，即是不退；摧障圓德，所以名輪。
後若暫下，別顯，有二不空：一、作業必定不空，三業能安樂故。謂見身行行，知佛法真實，故云必定；聞口說法，能生智慧；念意實德，諸惑不生。此從增勝，故說三業成益不同，實則互有。二、得如大藥下，利益不空，二喻皆喻拔苦故。一切眾生有二種苦：一、種種諸苦，謂逼迫等，藥樹王身以為能治；二、貧窮苦，如意寶身以為能拔。種種義兼身、心，若粗若細；貧窮通於世財、法財。論主對前安樂，此為利益，故作此釋。實則前喻喻三業捨惡離苦，後喻喻三業進善得樂也。
鈔：第九願，疏先總明下，然釋乘不退輪，有二義：前義三業不空是輪之用，後義三業不空是輪之體。疏實則互有者，謂見身亦得實智及斷惑，聞聲必定斷惑，信意決定得智。疏一、種種苦者，藥王樹枝、葉、華、果，各除病故。
疏論主對前下，即疏別意。於中先出論意。言對前安樂者，即佛地論中利樂之文；總有四對，如光明覺品。此中用斷惡為利益，進善為安樂。然前之作業就行體立名，三業所為故；取其成益，乃是安樂。今此，即就行益立名；從實則下，正顯疏意。意云：前之三業通有利益、安樂，故今二喻各喻一能：藥能治病，故喻捨惡等，即利益也；寶滿人意，故喻進善等，即安樂也。故上所喻三業之中，影略已顯利益、安樂。生信決定，即是進善；永離煩惱，即是除惡。釋云：互通，三皆兼二。
又發大願：願於一切世界成阿耨多羅三藐三菩提不離一毛端處，於一切毛端處，皆悉示現初生、出家、詣道場、成正覺、轉法輪、入涅槃；得佛境界大智慧力，於念念中隨一切眾生心，示現成佛，令得寂滅；以一三菩提知一切法界即涅槃相；以一音說法，令一切眾生心皆歡喜；示入大涅槃，而不斷菩薩行；示大智慧地，安立一切法；以法智通、神足通、幻通自在變化，充滿一切法界，廣大如法界，究竟如虛空，盡未來際一切劫數，無有休息！
疏：第十、成正覺願，願與一切眾生同時得無上菩提，恆作佛事故。文四，同前。而論總顯願相，云第十大願起大乘行者，是果乘故；雖得佛道，不捨菩薩利益，名起大行故。
就行相中，分為二別：初成菩提體，即自運已圓；後不離下，菩提作業，即運他不息。今初菩提亦是總相。一切世界即得菩提處，謂徧於十方同類、異類一切諸剎。真則稱性，應則隨機，故無不在。
後菩提作業中有七種業：一、從不離至入涅槃，是示正覺業。一切毛端是成佛處。上來平漫徧於十方，云一切世界；今明徧法界中一一毛端極小量處，皆於其中八相成道，以彼皆有可化眾生故。故離世間品云：於一毛端量處有多眾生，況於法界！然復不離一毛端處而於一切毛端處示現，則不動而徧，一、多自在。
二、得佛境界下，說實諦業，謂說四真諦，令悟實故。初明能說，謂智慧力；力兼二義，謂神通力。論經具之。此二力用，唯是佛境。後顯力用，以神通力，念念成佛；以智慧力，隨樂為說。令得寂滅是說之益，謂能斷集、修道，則得苦滅，證於滅理。論釋成佛云除諸難處，彼彼勝處生者，以佛生處必非五難處，亦無佛前後難，故云除諸難處。
三、以一三菩提下，證教化業，以一極無二之菩提契差別之性淨涅槃，則不復更滅；說此證法，令物生信，名教化業。
四、以一音下，種種說法業，一音稱機故。
五、示入下，不斷佛種業。涅槃常住，動、寂無二，雙林應盡，增物戀情，故云示入。既非永滅，常作佛事，故佛種不斷。此亦得果不捨因也。
六、示大智下，明法輪復住業。大智慧地，唯一事實，即是佛智；能生萬物，終歸於此，故名為地，示物同歸。而智慧門隨機萬差，名安立一切。前即涅槃能建大事，此即於一佛乘，分別說三。對實施權，故名復住。
七、以法智下，自在業。於中初顯自在所依，所謂三通：法智通者，觀一切法無性、相故；神足通者，自身現生、住、滅，修短隨心自在故；幻通者，轉變外事，無不隨意故。此後二通，但內、外為異：由法智通見理捨相，故不住世間；由後二通有自在事用，故不住涅槃，成無住道。
又依智論，說有四通，前三同前，四以聖自在種種變化通，謂十八變、三輪化等。取此，則自在下，當第四通。上來別顯十願竟。
鈔：第十願，疏今初菩提亦是總相者，此有三對：前、約自他，對論乘運故；二者、體用，故云菩提體、菩提作業；三者、總別，別依於總，總攝別故，方順經宗。
言真則稱性者，約體、用二利，此唯是自利之體，但有此句。謂若有妄念，則身、智有分，有在、不在。今妄盡稱真，故無在，無不在，云於一切處而得菩提。若依總、別，總既含別，故有下句應則隨機，感而即形，故無不在。廣如出現菩提章說。
疏示正覺業者，揀上真成，而即體之應故，一、多自在。此別示菩提，而具八相。二、三、四業，皆轉法輪相，而初一說實通於諸乘，二唯說一實，三一音隨類，頓具諸法，故論云種種。
疏說實諦業下，四諦之義，如其本品。上求佛智，亦說知、斷、證、修，故知為通，不可局小。
疏論經具之者，彼經云現諸佛境界大神通智力是也。今經神通屬下，故亦義兼。疏以神通力，念念成佛，猶屬前業；此為說法所依之身，故舉之耳。疏以佛生處必非五難者，必非三塗、北洲、長壽故。前後雖是約時，亦約必無；餘二容有，非是處故。言彼彼勝處者，除難處竟，於三洲中唯取閻浮；閻浮為勝，堪受化故。百億非一，故云彼彼。
疏以一極無二之菩提者，三者正也，菩提云覺也。此是能證。其一極無二釋經一字，揀異二乘，故名為一；揀異菩薩，故復云極。出現品菩提章云：菩薩應如是知：成等正覺，同於菩提，一相無相。復云：菩提無相，無非相，無一，無種種。所以疏云一極之菩提。
疏契差別之性淨涅槃者，性淨涅槃，即是所證。二無我理，本寂滅故，名為涅槃。言差別者，釋經一切法界，謂即是差別，而性淨故。經云即涅槃相，即相之性，方為淨性。契通能、所，能、所契合，真菩提故。言則不復更滅者，暗引淨名彌勒章中證成上義。彼經云：一切眾生即涅槃相，不復更滅。在義，可知。出現品中更當廣說。上即是證。
疏說此證下，躡上釋教化義，唯將佛所證法教化。亦同法華佛自住大乘如其所得法定慧力莊嚴以此度眾生也，即佛教證。疏四、以一音下，此業，一音頓演，故名種種。一音之義，前疏已明，下復廣說。言稱機故者，釋經令歡喜言，稱機故喜。疏不斷佛種業者，化化不絕故。此業，廣如出現涅槃章明。疏法輪復住業者，疏文有三：初、正釋經；二、前即下，雙結五、六；三、對實下，釋名。今初，大智慧即唯一事實者，法華經云：究竟至於一切智地。又云：唯此一事實餘二則非真。言即是佛智者，出體。經云：說佛智慧故諸佛出於世。能生下，釋智地義。地有二義：一者、能生，於一佛乘分別說三故；二者、終歸，究竟至於一切智地故。開示眾生如來知見，故曰同歸，即法華。方便品初諸佛智慧甚深無量。
疏而智慧門下，即是法華其智慧門難解難入。又彼經云：舍利弗！諸佛隨宜說法，意趣難解。所以者何？我以無數方便、種種因緣、譬喻、言辭演說諸法。即隨機無量也。廣如法華開示悟入之文。疏前即涅槃下，第二、雙結五、六，意顯此經包含。
疏對實下，第三、釋名，以復住字難了故。謂教法住持，名之為住。實，則常住；對實施權，故有復言。疏七、以法智下，疏文有二：先依本論釋，後依智論釋。今初言顯自在所依者，即是三通。則知經云自在變化下，正顯自在之用。於中先顯三通，以含自在之意；由法智通下，方釋自在。束其三通，成無住道，可知。
疏又依智論釋，則以自在亦是一通；但有通名，已含作用。十八變義，法界品辨。
佛子！菩薩住歡喜地，發如是大誓願，如是大勇猛，如是大作用，
疏：第三、佛子下，總結十願，不異前標。
以此十願門為首，滿足百萬阿僧祇大願。
疏：第四、以此下，明攝眷屬。若觀經文，似此十之類有於百萬等。依論釋云：此十大願，一一願中有百千萬阿僧祇大願以為眷屬。則此十願攝無不盡，如成正覺願，則攝藥師十二上願；如淨土願，則攝彌陀四十八願等。故此經、他經所有諸願不出此十，非唯攝願，亦攝一切菩提分法，如第七地辨。上明十願彰自勤行竟。
鈔：疏藥師十二、彌陀四十八願者，並如彼經，恐繁不引。
疏亦攝一切菩提分法，如第七地辨者，彼因說七地一切菩提分法，於念念中，皆悉圓滿。解脫月便問：唯此地滿，諸地亦滿？金剛藏答：於十地中，皆能滿足菩提分法，七地最勝。下說諸地滿相，云菩薩於初地中緣一切佛法願求故，滿足菩提分法，即其文也。
言彰自勤行者，結也。故論云：一、常勤修習無量行故。常，辨無間；無量，辨橫、廣。可知。
佛子！此大願以十盡句而得成就。
疏：第二、佛子！此大願下，以十盡句與眾生共。謂前十願皆為眾生，由十無盡成前大願，皆無盡也。文分為二：初總標舉；後何等下，徵以別顯。
今初，晉經名為不可盡法，下釋亦云皆不可盡。今言十盡句者，窮彼無盡，皆無有餘，故名為盡。斯則盡無盡之眾生等也。故下論云：盡者，示現不斷盡，非念念盡。由此，故令前之十願得大願名。故云此大誓願而得成就。
鈔：疏論云：盡者，示現不斷盡者，不斷是無盡，統攝無盡之法，令無有餘，名為盡耳。
何等為十？所謂：眾生界盡，世界盡，虛空界盡，法界盡，涅槃界盡，佛出現界盡，如來智界盡，心所緣界盡，佛智所入境界界盡，世間轉、法轉、智轉界盡。
疏：二、徵顯中，先顯上十盡；後若眾生界下，顯前大願成就。
今初，先徵，後顯。顯中十句：初句為總，十願皆是為眾生故；餘九句別，別皆集成度生義故。一、眾生於何處住？所謂世界故。二、世界依何？謂盡虛空界故。三、說何法化？謂法界故。四、隨所化生安置何處？謂涅槃故。五、涅槃何用？謂佛出現故。六、以何方便巧化？如來智故。七、此智何知？謂知心所緣故。八、此心所緣，令隨何境？謂佛智所入境故。即是真性。
後三轉盡，略攝前九，義含總、別。云何攝九？謂世間轉攝前眾生界、世界、虛空界，其法轉攝前法界、涅槃界、佛出現界，其智轉者攝前如來智。下三界而言轉者，世、法及智展轉攝前，無窮盡故。轉亦是無盡義耳。
又十中，前四為四種無量界，後六皆調伏方便無量界。十皆云盡者，無斷盡故。
鈔：疏初句為總，十願皆是為眾生故者，此段略有三門：一、總別分別門；二、廣略分別門，略以三轉攝前九故；三、五無量界分別門。即為三段。今初總別略有三義：一者、語總，如十地十度等；二者、法總，諸法因體互相集成，即六相中總；三者、意總，如此中說，意為眾生故。
疏後三轉下，即廣略門。以世界是眾生依報，虛空是世界所依，故合為世間。法界是法，可知；涅槃，即所證法；佛出現，即教化法如出現品以無量緣，方出現故。故三皆法。其如來智是智，亦可知。心所緣者，意通能、所緣；佛智所入，成上能入之智。故皆智轉。
疏而言轉者，別釋轉字。以略攝廣，名展轉者，可知。而言轉亦無盡者，所攝之九復能攝故，故轉生無盡。疏又十中，前四下，五無量界所攝門。然依瑜伽五界者，一、即眾生界，二、世界，三、法界，四、調伏界，五、調伏加行界，無虛空界。今者虛空合後二界，是智論意。若依瑜伽，既除虛空，即以心所緣界攝調伏界，餘四調伏加行即方便也。化生法者，名調伏界；度生法者，名調伏方便界。
若眾生界盡，我願乃盡。若世界乃至世間轉、法轉、智轉界盡，我願乃盡。而眾生界不可盡，乃至世間轉、法轉、智轉界不可盡故，我此大願善根無有窮盡。
疏：第二、顯大願成就中，先反顯；後而眾生界下，順明無盡所以。十願同此十者，前之十願不出此十故。此十盡句增上力故，諸佛以此力常為眾生作利益事，我願同然。上來願校量竟。
鈔：疏先反顯者，假設界盡，願盡故。順明下，正明界無盡，故成願無盡。於中二意：先別出同之所以；後故十盡句下，以論成前。
前中言前之十願不出此者，且總相明，一一願皆云廣大如法界，究竟如虛空等。若別說者，眾生即第五所度，世界即第六所知、第七所淨，虛空即前第六中十方無量。此四界皆第十願中。三、法界，即知一切法界既為化生法，亦即第二、第三願；四、涅槃界，即示入大涅槃，而不斷菩薩行；五、佛出現界，即不離一毛端處示成正覺；六、如來智，即約佛境界大智慧力，是大智慧地等；七、心所緣界，即第八願平等一緣；八、佛智所入，即以一三菩提知一切法界即涅槃相，亦是第四二利，六相為所入故。此十句下，全是論文。由生界等無有盡，故諸佛以願利益不休。
佛子！菩薩發如是大願已，則得利益心、柔軟心、隨順心、寂靜心、調伏心、寂滅心、謙下心、潤澤心、不動心、不濁心。
疏：第二、佛子！菩薩發如是大願已下，修行勝，即行校量，有十種行。就文分三：初、明行所依心；二、成淨信下，顯所成行相；三、佛子！菩薩如是下，結十名體。
今初，由先大願熏心故，則得利益等十心為起行依，於後十行起作自在。然有二意：一、以十心通為十行之依，隨釋，易了；二、以十心別對十行，以治十障。文皆次第，唯信行最初，而不濁居末者，以與釋文相接故也。一、利益心者，利益拔苦，即是悲心所依，治損害障，能成悲行；二、與樂柔軟，即是慈心，治瞋恚獷強障；三、隨順所求，即是施心，治於身命財生顧戀障；四、寂靜無求，方能求而無厭故，是無疲厭心，治希求報恩貪著利養不寂靜障；五、三學調伏，是知經論心，以經詮於定，論詮於慧，經兼於律，復是調伏，治無善巧求加行障，有則調伏故；六、雖行世間，妄惑不生，故云寂滅，是解世法心，以治性不柔和不於他心隨順而轉不寂滅障；七、高崇賢善，拒惡不增，故名謙下，是慚愧心，治於放逸之高舉障；八、能修出離，以法潤澤，即堅固莊嚴，治於種種猛利無間無斷生死大苦生怯弱障；九、能如說行，故心不動，即供養佛行，治於大師所猶豫疑惑障；十、不濁心，即第一信行，信以心淨為性，離不信濁故，此治全未發心全未受持菩薩學處障。由治十障，故經名淨治地法。地法通於教、證。此所治障，具如瑜伽四十九說。
鈔：第二、行校量，疏十心為起行依者，論經但有二心，謂調順心、柔軟心。論云：調順心者，彼諸善根中得自在勝故。謂欲起即起，故名自在。論云：柔軟心者，得勝樂行故。謂內證適神，心無剛強故。今有十心，故對下十行，治瑜伽十障，與論小異。
△疏：第二、別顯所成行相，略啟七門：一、釋名，先列，後釋。列者，一、信行，二、悲，三、慈，四、施，五、無疲厭，六、知經論，七、了世法，八、慚愧、莊嚴，九、堅固力，十、供養佛。釋名，隨文，可見。
疏：二、辨體，多同十藏。
鈔：疏二、辨體，多同十藏者，十行望藏，有名同者，謂信、施、慚、愧。餘多義同。六即聞藏，標章云：聞說多知故；五同於念；九同於持；十供養中，財供同施，法供同辯；七了世法，即多聞中義；慈、悲二行亦是聞中知緣起義。既言多同，有不同者，不會無失。亦餘處經已出體竟，故取信等多同，亦不取全同也。
疏：三、明得處，信位即修故。信、進、念等，大同於此。三賢漸熟，故十藏品有信等藏。初地證得，以淨治地障，故此偏明。下論云：此信等十行，盡是障地淨法。故前將一行以對一障。
鈔：疏下論云等者，以論先釋十行，後方始收束料揀，故云下論。言盡是障地淨法者，下文當釋，今且略明，謂盡能治地障故，故以一行對治一障。
疏：四、約修分別，十行分二：前三是行意樂，故名為心；後七加行造修，故名為行。故論云：此十種行顯二種勝成就：一、深心成就，謂信、悲、慈；二、修行成就，謂餘七故。瑜伽、地持，皆同此說。
鈔：疏前三是行意樂，故名為心者，先釋義，後引論證，亦是下論。然就通論，十皆是心，亦皆名行，故此十種名行校量。於中分別，前三是行方便心，論云深心，故疏以意樂釋心。言地持同此者，彼云：前三名為心淨，後七名行方便淨。
疏：五、約二利。前七別顯二利：信及無疲是自利行，餘五利他。後三通約二利，攝護前七故。於中，前二護前七，謂慚愧治障，護令離惡，能令信等成無著行；由堅固力護令住善，能令信等成不可動。後一攝前七，一攝令成行，二攝令得果。思之，可知。
鈔：疏五、約二利，即就行分別。言信及無疲是自利行等者，論主次第釋前七，云：於中依自利行，謂信，能信菩薩行及諸佛法，求必能得故；依利他行，所謂慈、悲，能安隱他，與樂心故。捨者，以財攝他行故。不疲倦者，自攝法行故。知諸經論、善解世法者，攝他行故。釋曰：以論文雖顯，次第相參，故疏摘出二行以為自利，餘為利他。
疏後三攝護前七者，問：直爾信等自能離過，何用慚愧護令離惡？答：若無慚愧，終不起信，斷於不信。如是一切，故說慚愧以為能護。由離障故，七皆不著。
疏後一攝前七者，攝有二義，如疏所辨。言攝令成行者，為行供養，攝令起信等故。論云：三者、修行，彼垢清淨依止行供養諸佛，攝信等善根故。二、由供養，得二種身，故令信等得二身果。故論云：是中有二種供養，故得二種身：一者、上妙身，所可見者，心生敬重，利益不空故；二者、調柔心，自性善根成就，樂行法故。釋曰：久修令熟，故曰性成，即論自性善。
疏：六、明次第者，先自證信因果；既自證信，愍傷妄苦，誓與真樂；為救他故，捨而無吝；求法無倦，便能了知經論，籌量世法；止惡慚愧，進善堅固，能真供佛。
成淨信者，有信功用，能信如來本行所入，信成就諸波羅蜜，信入諸勝地，信成就力，信具足無所畏，信生長不可壞不共佛法，信不思議佛法，信出生無中、邊佛境界，信隨入如來無量境界，信成就果。舉要言之，信一切菩薩行，乃至如來智地說力故。
疏：七、釋文者，十行分九，慈、悲合故。今初，信行分二：一、攝德成人；二、能信下，正顯信相，有十一句，文分三別：初句總信因、果，次九別明因、果，後一結略顯廣。
今初，如來是果，本行是因，所入通因、果，因、果皆有證入義故。
二、信成就下，別明因、果中，前二句因，初句行體，後句行能；餘七是果。句雖有七，攝為五勝，合初三故；并結有六，五皆佛德，故名為勝。五中，前四智德，後一斷德。智中，一、對治勝，即寄對顯勝，謂十力降魔，無畏制外，不共過小，故云對治。而經云不壞者，為對二乘，非究竟故。次三當相顯勝：二、即不思議神通力上勝，所現絕圖度故。三、不雜染勝，謂證真生智，無中、邊雜，是佛之境故。以即邊而中，故無有邊。二邊既無，中云何有？四、一切種智勝，證真了俗，故云隨入無量差別，是種智境。五、離勝，一切煩惱習常遠離故。經但云果，而論判為斷德，以前四皆果，今復云果，明是果果，故當涅槃。
三、舉要下，舉略顯廣，故總信一切因果。智地是證，說即是教，力通上二。或謂威力，亦是三輪化益。
鈔：疏并結有六者，結文是疏科經。論主不科，但云：此菩提所攝本行入有六種勝，是故信勝。今依疏前科，則釋中唯五，故云并結有六。所以論取結者，結中有果，同前五故。若爾，結中有因。何不對之初立三因？答：以被中間五果隔越故。然皆信為句首。疏以易見，故不牒經。
疏三、不雜染勝者，論唯有標名，下便以經帖合。謂證真下，疏先通釋；後以即邊下，別釋無中、邊言。
遠公釋有二義：一、約染、淨事法辨，二、約有、無法理辨。今初。然論經云無中、邊，此公云：生死此邊，涅槃彼邊，聖道為中。今觀生死本性不有，即無此邊；涅槃如故，亦無彼邊；兩邊既無，聖道亦寂，無有中間。二、約有、無法理辨，云有為此邊，無為彼邊；非有非無，說以為中。有即非有，故無此邊；無即非無，故無彼邊；兩邊盡泯，中間亦亡，故無中間。然此二釋，約法小異，義旨皆同。二邊、中道，三法皆立，以為所遣；以性空遣二邊，相待遣中道。今之所釋，略有二異：一者、中、邊語通，則有無、染淨、一異、斷常、生死涅槃、若離若合，皆是二邊。中隨二邊，亦有多義。二者、以中遣邊，以邊遣中，待絕雙亡，故皆本無。餘如前說。疏亦是三輪化益者，智地，意業；說即口業；力即身業，身威力故。
佛子！此菩薩復作是念：諸佛正法如是甚深，如是寂靜，如是寂滅，如是空，如是無相，如是無願，如是無染，如是無量，如是廣大，
疏：第二、雙辨慈、悲二行中二：先明三觀為方便；後菩薩見諸眾生下，明所起之行相。前中三觀即為三段：第一、遠離最上第一義樂觀；第二、而諸凡夫下，具足諸苦觀；三、然諸眾生下，彼二顛倒觀。但失真樂，已為可愍，況加妄苦！況復雙迷！反本何日？由初觀故起慈，由次起悲，由後雙起。
今初，觀者，性淨深、寂，名第一義；不動為樂；隨妄，則離。文中，先總標起念；後諸佛下，顯所離樂。於中九句：初總，餘別。總云佛法者，唯佛教、證所能顯故。具下諸義，所以甚深。
別有九種甚深，今經闕論第九難得。一、寂靜甚深，謂法體離於妄計實有，故名寂靜；自是妄計於中正取，非本不寂。中論云：虛誑妄取者是中何所取。此一約遮詮。二、寂滅甚深，此約表詮。論云法、義定故，謂一心體寂，故云法定；二門亦寂，即是義定。次三甚深對治三障，成三脫門觀，謂：三、治妄分別障，四、治有相障，五、治取真捨妄障。六、明離雜染觀，謂真方便道；七、不可算數思量生善根觀故，即是助道；八、依自利利他增上智觀，故云廣大，即不住道；九、論云難得甚深，三僧祇劫證智觀故，即是證道，證性淨信故。今廣大攝之。大稱體故，與證義同。前二直就法體，後七約智顯深，故皆云觀。
鈔：第二、雙起慈、悲，疏前中三觀即為三段下，疏文有二：先明三觀，後即為方便義。前中即是唯識，真樂本有，失而不知；妄苦本空，得而不覺。三段中，初即真樂本有，二即妄苦本空，三即不覺不知。然其初一即性淨涅槃，下釋云三祇方得者，方始契故，故得宜言證。涅槃之樂，樂中精極，故云最上；殊勝無加，故曰第一；有大義利，故名為義。
今疏下文約所證釋。二即具足生死之苦。疏但失真樂下，明為方便。於中二：初立理顯過，後正明所起。前中言已為可愍者，則顯後後深於前前。但失樂，而可慈愍之；更具諸苦，故須拯拔。況復雙迷，於彼二法迷謬顛倒，苦處計樂，樂處計苦，故增妄苦，難反真樂，云反本無期。後由初觀故下，別明所起，可知。先總標起念者，菩薩乘前信解佛法，故念法甚深。以甚深故，眾生失之；以失深樂，故可憐愍。
疏一、寂靜甚深者，然論一時列其九名，後方重釋。釋初云：寂靜者，離妄計實有故，妄計正取故。疏離二句釋之，以初句為順釋寂靜；從自是妄計下，以下句反釋寂靜。下引中論證上二義，即第二卷第十三行品初，小乘有問云：如佛經所說虛誑妄取相諸行妄取故是名為虛誑。謂第一實者，即是涅槃；虛誑妄計，即是虛妄之相。何得言一切皆空？故龍樹以此偈答。上半正答。既無所取，即是空義。下半為釋前偈。佛說虛誑妄取，正是說空。若不空者，不名妄取，應名真實故。今但用上半證今論中妄計正取。疏此一遮詮，顯二是表。又第一離妄，第二顯法體，是故論云法、義定故。
疏謂一心體寂等者，即起信論意。彼論立義分云：摩訶衍者，總說有二種：一者、法，二者、義。故今論云法、義定故。彼論釋法云：所言法者，謂眾生心。是心即攝一切世間、出世間法。依於此心，顯示摩訶衍義。何以故？是心真如相，即示摩訶衍體故；是心生滅因緣相，能示摩訶衍自體、相、用故。釋曰：今疏云一心，即總攝二門。言體寂者，正取前是心真如相，即是摩訶衍體，順經寂滅故。
言二門亦寂者，二門即是解釋分中。然此立義分中，向所引法，已有二門，則真如門示一心體，生滅門中總示三大。然彼論中釋云：所言義者，即體大、相大、用大。今欲明於立義分中已具二門，故說二門已為義也。是總心中之所以故，故明三大，但是生滅門義；二門之義，義則寬矣。三大、二門，前來頻引。
疏三、治妄分別障等者，此三，釋有多門，如下六地。遠公云：分別即是妄想心體，相即分別所起事相，取捨即依分別取捨。順境貪求，故願取；違境厭背，故願捨。亦可約三性說，分別即徧計所執，古譯為分別性故；相即依他起；取捨即取圓成之真。今治三性之執，成三無性，故為三解脫門，略無甚深之言。三、云空甚深，四、無相甚深，五、無願甚深。疏六、明離雜染觀者，下有三觀，治三道障。此治證道障，即得真證道。窮終妄想緣智，名為雜染；真智殊彼，故名為離；以無所得而為方便，名真方便。亦兼顯方便道及後不住，即為四道。
疏即不住道者，自利大心，不住生死；利他廣心，不住涅槃。論經但云如是上，而論釋義，即是今疏。
疏：第二、具足諸苦觀，約十二緣明之。然十二緣具業、惑、苦，但云苦觀者，業、惑苦因故。又二流動，當相即苦，動即有苦故。文分為二：先別明緣相；後如是眾生下，結成妄苦。
前中分二：初明前際三支；後於三界田下，顯中、後九支。故論主分前三支，一處解釋；後十及結，一處解釋。欲顯前三是因，因是倒惑，邪見義同故；識支約種，是因義故。亦顯前二、前三與次七、次八，許異世故。約果結苦，苦義顯故。今初三支，文有十句：初總，餘別。
鈔：第二、具足諸苦觀，疏然十二緣下，問答顯意。問意可知。從業、惑苦因下，答有二意：此是以因從果名苦，故六地中盡屬苦樹；二、又二流動下，業、惑是行，行是五陰，體即苦故。動即有苦，引起信證，即三細之初，云：一者、無明業相，以依不覺，故心動，說名為業。覺，則不動；動，則有苦，果不離因故。釋曰：今疏意云：細中之細，尚當相是苦，何況粗者！遠公亦云：苦過重，故偏舉。
疏前中分二下，疏文有三：初科為二；故論主下，引證為二；三、欲顯前三下，出為二所以。曲有二意：一、依因、果分，前三為因。識有二義：為因屬前，為果屬後。故前三竟，猶言後十者，識為果故。二、亦顯下，復是一意，亦通妨，故來。謂有問言：前三是因，因在一處，後十之中愛、取、有因，那與果同？故有此意，為揀唯識。唯識論云：十因、二果定不同世，前七、次三或同或異。若二、三、七，各定同世。二即生、老死，三即愛等，七即前七。今前二、三屬於過去，次七及八屬於現在，即前七支不定同世，故云許異世故。若遠公通愛等為因，云：以能增長未來苦果，故與果同。若爾，前三何不從後說為苦耶？答云：過去已起，因、果定故。雖有此通，故今疏云：非獨因、果要分為二，欲顯前七可分二故。
疏約果結苦者，此釋，論主明其結過，與後十支同處解釋。通意可知。
疏：總云邪見者，前明正法，理本無偏；今迷彼實義，理外謬取，皆名邪見，通於業、惑，非獨撥無因果。涅槃亦云：一切煩惱，邪見攝盡。
鈔：疏總云邪見下，疏文分二：先釋邪見，後釋心墮。前中，先正明，後引證。今初，邪見有二：一、粗，二、細。粗則撥無因果，細則理外推求。粗亦名別，細亦名通。通則通諸煩惱。今是通是細，非別非粗。
疏涅槃亦云下，第二、引證，即三十五迦葉菩薩品，因說隨自意等三種語故。文云：善男子！如來或時為一法故，說無量法。如經中說一切梵行，因善知識，則已攝盡。如我所說一切惡行，邪見為因，一切惡行，因雖無量，若說邪見，則已攝盡。釋曰：惡行通於一切業、惑，故云一切煩惱，邪見攝盡。
疏：本在其中，云何言墮？此有二義：一、約始起一分，名之為墮；二、約迷真隨妄，義說為墮，非有始也。真雖本有，迷亦無初。相依無性，故名為真。若定有真，真還成妄。若爾，真應同妄，互相依故，妄必可斷，真必可顯。斯則不同：不空之真非由妄故，但空妄執，自見真源。
鈔：疏本在其中，云何名墮下，第二、釋心墮言，亦通妨難。上即難辭。煩惱無始，何有初墮？若有初墮，則有未墮邪見之時。從此有二義下，答有二義：初義易了，謂於一身，身心澄靜，念慮瞥生，即名為墮；二、約迷真下，正通無煩惱之難。真是所迷，妄是能迷。既有能迷，義如墮耳。故妄與真，皆無始也。
言相依無性者，雙遣真、妄。言相依者，依真起妄，因妄說真。若無能迷，所迷不立，安得有真？依真有妄，故妄無性。依妄說真，真豈定有？故云相依無性，則能、所俱空。從若定有真下，反成真義。離妄說真，定性有故，事外真故。若爾已下，躡迹起難，難上相依無性之義。同妄無性，應可斷故。從妄必可斷下，答。上約不異，難令可斷；今約不一，答真叵斷。如波與濕，雖互相依，波則可滅，濕性不壞。不一不異，真、妄俱成。此是一意。
從不空之真下，復是一意。上依空之真則同於妄，不空真性非對妄論。即此空、有非一非異，方為微妙之真。恐難無窮，故下結云但空妄執，自見真源。分別不亡，皆成妄惑，謂如復禮法師有遣問云真法性本淨妄念何由起許妄從真生此妄安可止無初則無末有終應有始無始而有終長懷懵斯理願為開祕密析之出生死。今疏末句正示祕密，故應總酬其問云迷真妄念生悟真妄則止能迷非所迷安得全相似從來未曾悟故說妄無始知妄本自真方是常恆理分別心未亡何由出生死。然疏文之中，理已具矣。但云無始而有終長懷懵斯理者，則法相事，而例難之。今云有妄即真，則同無終、始。若分別說，應有四句：真理，則無終無始；妄念，則無始有終；真智，則無終有始；瞥起妄念，有終有始。若約圓融，同無終、始；既無終、始，亦復無有無始無終。唯亡言絕想，可會斯玄。
無明覆翳；立憍慢高幢；入渴愛網中；行諂誑稠林，不能自出；心與慳、嫉相應不捨，恆造諸趣受生因緣；
疏：後無明覆翳下，別有九種邪見：初五無明，次三是行，後一識支。業及識種亦名邪見者，義如前說。又邪見俱故，邪見引故，所以無明具多句者，一切煩惱謝往過去，總名無明，故今委說。又顯一切煩惱皆能發潤，而發業位，無明力增，故名無明。
今初，五中有二：初三根本，迷法、義過；後二為末，追求時過。今初，前一迷法，後二迷義。故論總云：此三依法、義妄計，如是次第。斯則妄計之言通上法、義，亦可妄計別對第三愛念邪見。初一句是蔽意邪見，此依迷法，謂無明住地，迷覆法體。所言法者，謂眾生心，名為蔽意。故此無明，迷真之初、妄惑之本。
次二迷義者，通四住惑，由前癡故，迷覆因緣無我之義，妄立諸法。所迷諸法，有內有外，謂第二憍慢邪見，此依迷內，妄立我法，自高陵物，故經云立憍慢高幢。三、入渴愛網中，即愛念邪見，此依迷外，妄謂我所及外境界，而生貪愛，如渴鹿馳燄，魚為網纏，如今愛支。
四、行諂誑下，二種邪見追求時過，如今之取支。故俱舍云：徧馳求名取。由上內計有我，外見我所，以我對所，便生三過：一、初句於可得處起諂誑邪見，諂誑屈曲，虛而似實，故喻稠林，不能自出；二、於不可得處，則生忌嫉；三、於已得處，則生慳吝。上二即第五慳嫉邪見，經云心與慳、嫉，相應不捨。由嫉他身故，生卑賤中，形貌鄙陋；由慳財故，資生不足。故云恆造諸趣受生因緣。
鈔：疏故論總云下，上取義總科，此下第二、引論為證。然論前別列九邪見竟，重復牒釋云：是中蔽意邪見、憍慢邪見、愛念邪見，此三邪見依法、義妄計，如是次第。是故疏言論總云也。
從斯則下，疏釋論，乃有二義：初義意云：法上妄計，故有蔽意；義上妄計，故有後二，即為次第。從亦可下，是第二意，則以一法、二義、三妄計而為次第。下疏偏用初意消文，故云次二迷義。
疏初一句是蔽意邪見等者，疏文有五：一、指經立名，經云無明覆翳；二、此依迷法者，即論總示其體；三、謂無明下，疏雙釋經、論之意；四、所言法者下，引起信論釋蔽意言，以論經云無明癡暗，蔽其意識故；五、此無明下，結成根本無明，故諸經論皆言無明無因，老死無果。唯有無明橫從空起，不可復原。六地云：不了第一義諦，故名無明。若依起信，即是根本不覺，亦是自性清淨心因無明風動，有其染心也。
疏次二迷義，通四住惑者，一、見一切處住地，二、欲愛住地，三、色愛住地，四、有愛住地。上無明住地即當第五。一、五通三界，二、三、四即如次辨欲、色、無色。此上總是惑體。二、由前癡故下，釋迷義。因緣生法，離我、我所。今由有我，故立我所我所即法。
疏三、愛念邪見者，未得希欲，說之為念；已得深著，說之為愛。其渴鹿喻未得希欲，其網魚喻已得之愛。而言如今之愛支者，過去無明亦有如今之愛取故。
疏行諂誑下，疏文有二：先、總釋；二、由上內計下，躡前生起。論經無慳，則唯二過；今加一慳，故第二中有二過，合成三過。
疏一、初句下，釋第四邪見，諂謂為罔冒他故，矯設異儀，險曲為性，能障不諂，教誨為業。謂諂曲者，為罔冒他，曲、順時宜，矯設方便，為取他意，或藏己失，不任師友，正教誨故。誑謂為獲利譽，矯現有德，詭詐為性，能障不矯，邪命為業。謂矯誑者，心懷異謀，多現不實，邪命事故。釋曰：以上論文，明知此二皆虛似實。然此二惑俱以貪、癡一分為體。
疏由嫉他身下，釋經恆造諸趣受生因緣。然論經無慳，而云常懷嫉妬，而作後身生處因緣。論釋云：妬者，於身起邪行故；嫉者，嫉於資財等。是故生生之處墮卑賤中，形貌鄙陋，資生不足。釋曰：今但以慳對嫉，以嫉對妬，配屬分明。然嫉與妬有通有局。若玉篇云：忌賢曰嫉，忌色曰妬。忌色即是身過。今嫉於財，卻參慳義，故按經釋。然論釋意，此二招於別報，故經云後身生處因緣；今言諸趣受生因緣，言含總報。
貪、恚、愚癡積集諸業，日夜增長；以忿恨風吹心識火，熾然不息；凡所作業，皆顛倒相應；
疏：次、三明行中初貪、恚下，集業邪見。由前追求，增長煩惱，起業行過。此句總明，由惑造業，故六地云：不正思惟，起於妄行。亦是行俱無明，正發業故。諸業非一，是為橫集；日夜增長，復顯豎集。然集業因，由於三毒，故云貪、恚、愚癡。三毒緣於三受，故論云：受諸受時，愛、憎彼二，顛倒境界故。謂樂受生愛，苦受生瞋，癡從中容，故云彼二。顛倒之言通於上三，皆由無違順中妄謂有故。然愚癡無明，行相何別？愚即遲鈍，多所封著；癡者迷暗，不別是非。皆對現境，不緣三世。緣三世境，而不了達，乃名無明。不見未來，發現業故，通義可知。
次二別明行支中初句明吹心識火，熾然邪見，即內心思業，為煩惱風動。謂於怨恨時，互相追念，名為忿恨。此思之始，欲起報惡業，故云熾然不息；此思之終，思通諸惡，而殺業在初，故偏云忿恨。下加害亦然。八、起業邪見，即兼動身、口，故云凡所作業，論云：於作惡時，迭相加害故。由倒造業，業不離倒，故曰相應。
鈔：疏次、三明行中下，疏文有十：一、此句總標。二、初貪、恚下，別出三中初句，經至積集諸業，日夜增長。三、由前下，躡前追求，總釋三句。四、此句總明下，別舉初句。五、故六地下，引例釋，由惑起業。然彼但躡無明，今通貪等。通、別有異。六、亦是行俱無明者，再釋貪等。前釋舉於發業無明，在於行前；今舉正發業時所有諸惑，皆名無明。覆蔽於業，不知過故。七、諸業非一下，釋餘經文。八、然集業下，牒論解釋。於中三：初躡經文，生起論意，謂經云三毒起業，而論云：受諸受時者，因受，生毒故；次故論下，正引論文；後謂樂受下，疏釋論意。九、然愚癡下，揀法同、異。十、次二句下，釋別二句。
疏即內心思業，為煩惱風動者，此略釋經。然經云心，通相而說，亦是舉於所依心王。今云思業，別舉業體。以論經云吹罪心火，故舉思業。次謂於怨恨下，論釋。其中此思之始及此思之終，是疏釋論；餘皆論文。疏思通諸惡下，釋妨。
欲流、有流、無明流、見流相續起心、意、識種子，
疏：三、欲流下，第九、心意識邪見，明所引識支，以其識支通因、果故。經欲具明，故具顯因、果；論欲分析，故先明識種。心、意、識三，名有通、別，已如前釋。今此文中義含通、別。別謂心是識種，意、識通餘四種。種子之言，揀異現行，謂五果種。誰能起此？謂善、惡業。無記非因，故此不論。善業云何復生苦種？以與欲等四流相應，令施、戒等，皆是有漏，非無念智，無有斷期。若爾，何不名為起業種子？理實俱通，望苦、樂報，業為正種；望生心體，識為正種。以就本性，一切生死，皆心起故。如芽肥瘦，由於水土；而生芽者，正在穀子。故諸經論互說二種。上明前際三支竟。
鈔：疏明所引識支等，疏文有三：初、標名示體，此依能、所，引生明之，如十藏品及六地廣說。二、以其識支下，出經論意。通因、果義，次下當明。今取前三為因，故取識種。三、心、意、識三下，釋文。於中四：一、釋心、意、識名。言如前釋者，即問明品。言意、識通餘四種者，識即前六識，是六處種；六識必含於觸、受，是觸、受種。除上四外，皆名色種，故云通四。二、誰能起下，釋起字。無記非因者，但招別報，不招總報故，如九地說。三、善業云何下，釋用四流之義。四、若爾下，解妨。先問；後理實下，答。有法有喻，並如六地所明。
言諸經論者，總指非一。唯識論具二，以業種為增上緣，識種為親因緣。今此經中即說識。識受六道身為種，如中論云：眾生癡所覆為後造三行以有此行故識受六道身，即以業為因耳。
於三界田中復生苦芽，所謂名色共生不離。此名色增長，生六處聚落。於中相對生觸；觸故生受；因受生愛；愛增長，故生取；取增長，故生有；
疏：第二、明中後九支。然論兼結文，總分三段：初、明自相；二、有生，故下，同相；三、是中皆空下，顛倒相。
鈔：疏第二、明中後九支者，亦可言十，義如前說；隱現行識，即言九耳。下當廣明。
疏然論兼結文，總分三段者，其結一文即疏科經，即前具足諸苦觀初，以約十二緣明苦，故總科云。文分為二：先別明緣相；後如是眾生下，結成妄苦。就前，方開為二：初明前際三支，後辨中後九支。今論乃於中後九中籠取結文，分為三段。若直就經文，此下兼第三。彼二顛倒觀總應分四：一、示九支緣相；二、如是眾生下，結成妄苦；三、是中皆空下，明緣體空；四、取彼二顛倒經文，結成迷惑。其第四段是第三觀。今為順論，就前三段，開初一為二，合後半及第二為一，以第三為一，故亦有三。就疏之中，文分三段：一、列三名；
疏：言自相者，現在名色等支，體狀別故。言同相者，釋有二義：一、未來二支亦同現在，有名色等故。二、約果相，顯緣起過患，通徧果位，故名為同，猶如色等，礙等為自相，苦等為共相，共即同也。是則現在亦有同相，未來非無自相，但隱、顯耳。此釋順論，論云：二、同相，謂生、老、病、死等過故。三、顛倒者，緣體是空，執有是倒。
鈔：二、言自相下，釋三名；三、隨文釋。二中言同相者，釋有二義者，初即遠公義，二即今疏正意。於中四：一、正明。二、猶如下，引例釋尋常自相、共相證成，則自相全同，同相寬、狹不等。此唯約因緣，故狹；彼通有為，故寬。然緣起過患，即是同無常等。三、是則現在下，結成隱、顯。未來隱自相，顯同相者，令厭當果，絕現因故。四、此釋順論下，引論證成。
疏：今初、自相，復有三種：一者、報相；二、不離二字，是因相；三、此名色下，彼果次第相。
言報相者，即初受生異熟識體，共名色生。故論云：報相者，名色共阿賴耶識生。此含識支一半，名色支全。故攝論云：本識有三相：一、自相，謂本識自體；二、因相，謂種子識；三、果相，謂異熟識。此意明為因義邊，名種子識，即前約因識支；為果義邊，名異熟識，即此報相，名色所依。若不望因、果，直語自體，名為自相。
今論因相，卻是彼中果相，立名雖殊，並通因、果。經云於三界田中者，是所生處。下六地中，約因位說，以業為田，以識為種。今約果位，故以三界為田，生前識種。復生苦芽者，標所生報。前三支因必依苦果而起，今更生苦，所以稱復。此顯展轉無窮之義。
所謂已下，出苦芽體相。論云：名色共生者，名色共彼生故。謂名色共彼本識生也。恐人謬取名與色共，故有此言。名謂非色四蘊，色謂羯邏藍等，此二與識相依而住，如二束蘆更互為緣，恆時而轉，不相捨離。
鈔：疏言報相下，別釋初相，疏文分五：一、正釋報義，異熟是三界報體，故共名色生，明是果報；二、故論云下，引證異熟識是報相義；三、此含識支下，出體；四、故攝論下，引證三相；五、經云下，釋文。前三可知。四中有三：初、引論列名，二、釋彼論意，三、會釋二論。今初，即第二論所知依品第二云。論曰：如是已說阿賴耶識安立異門。安立此相，云何可見？安立此相，略有三種：一者、安立自相，二者、安立因相，三者、安立果相。
初謂依一切雜染法，所有熏習，為彼生因，由能攝持種子相應；二謂即如是一切種子阿賴耶相，於一切時與彼雜染品類諸法現前為因；三謂即彼雜染品法，無始時來所有熏習，阿賴耶識相續而生。釋論中言：分析此識自相應相以為二種，因、果異故。釋曰：初謂依一切下，論自釋相，即今疏文。此意明下，二、釋彼論意，撮略言耳。若不望因、果，直語自體者，識之自體，雙含因、果。分出因、果，即是二相；不分因、果，即是自相。故上釋論云：分析此識自相應相以為二種，因、果異故。是則自相為總，因、果為別耳。
疏今論因相下，第三、會釋二論。問：因、果相殊，云何此因而是彼果？答：今以果識為名色因，非以種子為現識因，是故名殊，而體一也。故此中三相，而初二皆是攝論果相；此論果相，自是名色之果相耳。
言立名雖殊，俱通因、果者，明引彼三相，非證此三，但明此識通於果耳。因如前段。
疏所謂名色下，出苦芽體相者，文三：一、牒經總標，經云所謂名色共生；二、論云下，引論釋；三、謂名色共彼下，疏釋論，論中彼字即賴耶故。於中三：初總顯論意；次名謂非色下，出體；後此二與識下，顯共生義。束蘆之義，六地當釋，即前所引攝論。次文云：阿賴耶識與彼雜染諸法同時更互為因。云何可見？譬如明燈，燄、炷生燒，同時更互；又如束蘆互相依持，同時不倒。釋曰：燈炷生燄，燈燄燒炷，互為因、果，正是果識為名色因義。
疏：二、不離是因相者，即顯本識為名色因，謂是名色不離彼本識，依彼本識故。既依此釋，定知此段具於二支，謂識及名色。
鈔：疏二、不離是因相者，牒經標名。即顯本識為名色因者，疏釋因言；謂是名色下，論釋其相。言名色不離彼本識者，論主釋經不離之言，非是不離名色有六處也，顯上句中共生為不離耳。言依彼本識故者，論主自釋因相言也。從既依此釋下，疏家按定，明此自相因相中有識支及名色支。不同古釋唯取同名色支，識支在前邪見中故。今名色依起者，依彼本識因生耳。
疏：三、彼果相者，是彼報相名色之果，由名色增長成餘八支，非別有體。初成六處者，名增成意處，色增成餘五。次六處增長成觸。言於中者，於六處中有根境故。餘因緣義，廣如六地。
鈔：疏三、彼果相者，即此名色增長下經，前已科出，故此略無牒經。疏中但釋彼果，揀非報相，而為果體。今取六處等，是報相名色果耳。上言次第者，名色生六處，六處生觸等，次第不亂故，恐繁指後。
有生，故有生、老、死、憂、悲、苦、惱，如是眾生生長苦聚。
疏：二、同相中生及老、死，正顯同相。如是已下，總結成苦。何處是苦？此有三重：一、論將入同相中，則以生、老、死、憂、悲、苦、惱明於苦聚，文、義顯故；二、近結於果，名色共生，此明苦生，餘八苦長；三、遠結十二，前二支半為能生長，後九支半為所生長。
鈔：疏二、同相中，論主，易故不釋；疏文亦顯。然六地中名為苦樹，廣有其相。言文、義顯者，文即此中有憂、悲、苦等；唯識云老、死位中多無樂故，此是他文。言義顯者，生、死是苦，憂、悲之苦最明顯故，故為同相。
是中皆空，離我、我所，無知，無覺，無作，無受，如草木、石壁，亦如影像，
疏：三、顛倒相中言是中者，是前十二緣中；皆空已下，明倒所以。由空謂有，所以名倒。
鈔：疏三、顛倒相中二：先總釋；
疏：此有四重：一、緣成無性，所以言空。二、離我、我所，釋成空義。離我，人空；離所，法空。三、無知下，釋無我所以。四、以外事釋無知、覺。
鈔：後此有四重下，別。
疏：三中四句，通外及小。初約外道。外道雖眾，不出僧佉及與衛世。僧佉說覺，以為神相；衛世說知，以為神相。今無知、覺，成上自體本無有我。作、受二句通於能、所：能作能受，故是於我；所作所受，即是我所。在因名作，在果名受。今但緣成，故無作、受。
鈔：疏僧佉說覺，以為神相者，即百論。破神品第二中外曰：實有神，如僧佉經中說：覺相是神。次論復云：優樓迦弟子誦衛世師經言：知與神異。是故神不墮無常中，亦不無知。何以故？神、知合故，如有牛人。注云：譬如人與牛合，人名有牛。如是神、知：情塵、意合，故神有知生；以神合故，神名有知。釋曰：上即論立，今但云無，不說無之所以。所以廣如前後，今當略說。論破僧佉，云：內曰：神、覺為一耶？為異耶？外曰：神、覺一也。內曰：覺若神相，神無常。故釋論云：譬如熱是火相。熱無常故，火亦無常。今覺實無常，相各異故，屬因緣故，本無今有故，已有還無故。外曰不生，故常，意明神不生故。內曰若爾，覺非神相，意云：覺無常，神常；無常不應與常為相故。彼疏總釋，云：此二相違，凡有三對：一、神常，覺無常；二、神徧，覺不徧；三、神一，覺眾。此初段中正就二對生過；神一，覺眾，在第三重中方破。就初對中，有四種過：一、以神從覺，神則無常；二、以覺從神，覺應是常；三、若不相從，體即不一；四、必欲令覺是神。神則二種：常、無常也，亦言覺、不覺也。今結四過之中，經文有一、二，是破覺，不應有之；三、四略無。餘如彼論。二、破衛世，先破其喻，云：內曰：牛相牛中住，故非有牛中。釋曰：有牛是人。人與牛合，牛不是人；神與知合，知不是神。何得為相？次破其法，云：汝言神相，情塵、意合，故知生。是知知色等。是故但知能知，非神知。譬如火能燒，非有火人燒。斯則知為神相，義不成矣。今云無知。
疏：若約小乘，就五蘊說，受蘊名覺，三蘊名知；約六根說，身識名覺，餘五名知。五陰造業，故名作者；當陰招報，名為受者。今並遣之。
鈔：疏若約小乘等者，受蘊名覺，覺苦、樂等；三蘊名知，想取於像，行有欲、勝解等，皆是知義。識義更明，色非此二。疏約六根說，身識名覺等者，若約別明，眼見，耳聞，鼻、舌、身三名覺，意根曰知。今取觸塵，對之為覺，餘五說知。
疏：現有知、覺，云何言無？隨俗，故有；約真，故無。又心法有四：一、事，二、法，三、理，四、實。謂隨境分別見、聞、覺、知，名之為事；論體唯是生滅法數，故名為法；窮之空寂，說以為理；論其本性，唯是真實如來藏法，故名為實。此四重中說初，即說知、覺等名；若就後三，即無知等。
鈔：疏現有知、覺下，通外難。先難；隨俗，故下，答，即中論意。
疏又心法有四下，亦答上難。於中有二：先舉法相，後結酬其問。前中，此四即同唯識第九四種勝義：一、世間勝義，謂蘊、界、處等；二、道理勝義，謂苦、集等；三、證得勝義，謂二空、真如；四、勝義勝義，謂一真法界。廣如玄中。今文，先列名；次謂隨境下，釋相。
疏此四重中下，二、結酬其問。汝現見有，但是初門；今約後三，故言無也。又以第二破其初一，則事非事矣。若以第三破其前二，前二俱無。若以第四拂其空相，空亦不立，方名為實。又三以空遣有，四以實遣空，空、實無礙，知即無知。然破我與法，廣如於前諸會經文。
疏：四、如草下，以彼外事喻，釋無知、覺等。以諸眾生現見有於動止、語言，云何說言無知、覺等？故以外物動、不動事示無知、覺。草木則動，石壁不動，皆無知、覺。故內動止，豈當有之！淨名云：是身無知，如草木、瓦礫。言亦如影像者，顯從緣有，似而非真，即雙喻二諦。若準論經，無影像喻，而有如響，可喻言聲，而無知、覺。
鈔：疏響，可喻言聲者，此喻亦是遮救無知，謂：無情之物，動與不動，固無知、覺。眾生有心，安無知、覺？故引響喻。因心發聲，扣谷發響，響無知、覺，情發亦然。
然諸眾生不覺不知。
疏：第三、然諸下，彼二顛倒觀。妄苦本空，得而不覺；真樂本有，失而不知。而遠樂就苦，名彼二顛倒。上來三觀為方便竟。
鈔：疏彼二顛倒等者，顛倒有三意：一、迷真隨妄，即是顛倒。二、由迷真故，於樂計苦；由隨妄故，於苦計樂。三、不識真，故遠之；不知妄，故隨之。故論經云：不覺不知，而受諸苦惱。雖有三重，其旨一也。故疏文中，前、後互出。
菩薩見諸眾生於如是苦聚不得出離，是故即生大悲智慧。
復作是念：此諸眾生，我應救拔，置於究竟安樂之處！是故即生大慈光明智。
疏：第二、菩薩見下，正起慈、悲。初明興悲，謂見苦應拔；後復作下，興慈，謂無樂應與。既言具苦，必知無樂故。
鈔：疏既言具苦，必知無樂者，此遮妨難。恐有問言：慈是與樂，經中但言見生有苦，何言興慈？故通云爾。然經慈、悲二觀影略，悲中覩境，卻無拔濟之言；慈中闕於覩境，卻兼拔濟之語。二觀同緣有苦，故生慈。下重舉前境以明拔濟，成上之悲；置安樂處，生下之慈。義皆足矣。
佛子！菩薩摩訶薩隨順如是大悲大慈，以深重心住初地時，於一切物無所吝惜，求佛大智，修行大捨，凡是所有，一切能施，所謂：財穀、倉庫、金銀、摩尼真珠、瑠璃、珂貝、璧玉、珊瑚等物、珍寶、瓔珞嚴身之具、象馬、車乘、奴婢、人民、城邑、聚落、園林、臺觀、妻妾、男女、內外眷屬及餘所有珍玩之具、頭目、手足、血肉、骨髓，一切身分，皆無所惜，為求諸佛廣大智慧。是名菩薩住於初地大捨成就。
疏：第四、施行，文三：初、總明施行，二、別顯施物，三、總結行成。
今初，文有五句：一、明施所依，以見有苦無樂故。二、以深重下，彰其施位，此地檀度得圓滿故。契理曰深，不捨悲願為重。此心住地，故能滿檀。三、於一切下，明施體相。四、求佛大智，顯施所為。五、修行大捨，結施行名。
二、凡是所有下，別明施物，偏顯上文一切無吝。於中，初總；後所謂下，別。別顯一切，略有二種：一者、外財；二者、內財，謂頭目等。文顯，可知。三、為求下，總結行成。初結所為；後是名下，正結行成。然初地中應具三施，從增勝說，但舉於財。故般若論，二、三地中，方行無畏；四地已上，乃行法施。
鈔：疏一、明施所依者，即經隨順如是大悲大慈，則能拔其苦，能與其樂。若別說者，財施，拔現貧苦，與現富樂；法施，拔其當苦，與出世樂；無畏，拔現恐怖，與安隱樂。文中就初，多明於財，而言大捨。又云凡是所有，則兼具矣。
疏一者、外財，二者、內財者，前諸會已廣；易故，疏更不釋。論文甚廣，今當具出。論釋總句凡是所有，一切能捨，云：一切物者，略有二種：一、外，二、內。次釋所謂下，別中，先釋外，後釋內。外中更分總、別。釋總句云：外者，復有二種：一、所用，二、貯積。如經所謂一切財穀、庫藏等故，如是次第。釋曰：此中財穀是所用，庫藏是貯積。經從金銀下，別。論釋云：於中廣有八種，從金銀乃至一切所愛之事。一切所愛之事即今經及餘所有珍玩之具，兼取後內以為第九。釋云：是外事捨中，初捨為總，餘九為別。依此有二種喜：一、藏攝喜，二、利益喜。藏攝喜者，謂金銀等；利益喜者，復有八種。釋曰：欲兼下內，共成二喜，故標云外事有九。下釋別中第八，即是於內。然八中次第異今。今依此經之次：一、嚴飾利益喜，謂珍寶、瓔珞；二者、代步利益喜，謂象馬、車乘；三者、代苦利益喜，謂奴婢、人民，論當第四；四者、自在利益喜，謂城邑、聚落，論當第五；五者、戲樂利益喜，謂園林、臺觀，論當第三；六者、眷屬利益喜，謂妻妾、男女、內外眷屬；七者、堅著利益喜，謂及餘所有珍玩之具；八者、稱意利益喜，謂頭、目、手、足等。後三同彼論次。
佛子！菩薩以此慈悲大施心，為欲救護一切眾生，轉更推求世、出世間諸利益事，無疲厭故，即得成就無疲厭心；
疏：第五、無疲厭行中分三：初、牒前起後；二、轉更下，正顯行相；三、即得下，結其行成。下五行中，唯除第十顯相即是結名，餘皆具三。文處可見。
得無疲厭心已，於一切經論，心無怯弱；無怯弱故，即得成就一切經論智；
疏：第六、得無疲下，成經論智。
獲是智已，善能籌量應作、不應作，於上、中、下一切眾生，隨應，隨力，隨其所習，如是而行，是故菩薩得成世智；
疏：第七、獲是智下，成世智行。言隨應者，隨機所應，宜以何法；隨力者，隨己智力所能，隨他智力所堪；隨其所習者，約機現作。論釋隨宜言如論說者，即瑜伽。菩薩地。菩提分品也。
鈔：疏隨機所應，以何法者，經有三句，此句是總，下二句別。云何所宜？二、隨力宜；三、隨現習宜。現習宜者，如浣衣之子，應令修習不淨觀等。
成世智已，知時知量，以慚愧莊嚴勤修自利、利他之道，是故成就慚愧莊嚴；
疏：第八、成世智已下，明慚愧行。知時已下，正顯行相。時有三種：一者、念時，如是時中，宜修定等，剎那不間故；二、日夜時，晝則存心，初、中、後夜皆勿廢故；三、所作得必不斷時，此即知量，謂量力所能，亦愛亦策，勿令過分，後休廢故。以此三時修前八科二利之行。煩惱睡蛇，晝、夜不雜，為慚愧服，而自莊嚴。
鈔：疏知時已下，行相。行相三句，知時、知量合為一故。開時有三，第三時即知量義。言如是時中，宜修定等，即涅槃經，上已引竟。
疏晝則存心等者，即遺教經。經云：汝等比丘！晝則勤心修習善法，無令失時。初夜、後夜，亦勿有廢；中夜誦經，以自消息。無以睡眠因緣，令一生空過，無所得也。當念無常之火，燒諸世間。早求自度，勿睡眠也。諸煩惱賊常伺殺人，甚於怨家，安可睡眠，不自警悟？煩惱毒蛇睡在汝心，譬如黑蚖在汝室睡，當以持戒之鉤早併除之。睡蛇既出，乃可安眠；不出而眠，是無慚人也。慚恥之服，於諸莊嚴最為第一。慚如鐵鉤，能制人非法。是故比丘！常當慚愧，無得暫替。若離慚恥，則失諸功德。有愧之人，則有善法；若無愧者，與諸禽獸無相異也。釋曰：但觀所引，疏文易了。
疏謂量力所能，亦愛亦策，勿令過分者，即涅槃經，已如上引。亦如教首樓那調琴之法。
言後便休廢者，起信論修行信心分：彼約為魔惑故，或卒起精進，後便休廢。今使勿令過分，則非卒起，亦不休廢。然疏三時，當相以釋；亦可此三為初、中、後。初但明記，次日夜勤修，後方不斷。
於此行中勤修出離，不退不轉，成堅固力；
疏：第九、於此行中下，成堅固力，謂此即前慚、愧二利行中欲早求度，應當精勤。不退，自分；不轉，勝進。
鈔：此即前慚、愧二利行中者，釋經於此行中，以後三行攝護前七。慚、愧之中，已收前七門二利之行；今之二利，即前七也。而是慚、愧所護行中，修堅固也。欲早求度下，釋勤修出離已下，正顯行相之文。此句總明堅固之體，即前遺教之文。不退，自分下，別釋堅固之相。前經已引彌勒問經。
得堅固力已，勤供諸佛，於佛教法能如說行。
疏：第十、得堅固下，明供養行。利養、正行，具二供養。
鈔：疏利養、正行，具二供養者，上願校量中有三供養：一、利養供養，二、恭敬供養，三、正行供養。今以恭敬通上二，故但分財、法。
佛子！菩薩如是成就十種淨諸地法，所謂：信、悲、慈、捨、無有疲厭、知諸經論、善解世法、慚愧、堅固力、供養諸佛，依教修行。
疏：第三、佛子下，結十名體用。先結體用；所謂下，結名。言體用者，此十即是淨諸地法，以治十障故。障如前說。然安住地分有三十句，亦明信、慈、悲等，與此何異？論云前是清淨地法，今盡是障地淨法者，前句文略。若具，應云：前是清淨此地法，以局初地故。今盡是障地淨法者，謂不局初地，故云盡是；盡淨諸地障故，故經云淨諸地法。瑜伽亦云：此十種法於一切地能淨修治。故下諸地中皆云信等，皆轉淨等。
鈔：疏第三、佛子下，結十名體用者，疏文有二：先釋文；後然安住下，揀法，亦通復重之問。文中有二：先問；後論云下，引論答。先舉論；後前句文略下，是疏釋論。論中無問，而但有揀。具足，論云：前所說三十句，從信增上等，乃至常求上上勝道，是清淨地法。今此十句，從信乃至供養諸佛，盡是障地淨法，是名修行校量勝。而遠公云：前是所淨，此是能淨。意云：前地滿故，能淨此法，故為所淨。此中十行，若無此十，地不窮滿，故為能淨。未為得意，不順於論及瑜伽故。
疏：第三、佛子！菩薩住此歡喜下，果利益校量勝，有四種果：一、調柔果，二、發趣果，三、攝報果，四、願智果。釋此四果，略啟四門。
第二、釋名，通稱果者，地中滿足故。
別言調柔者，謂調練柔熟，以供養、攝化等為能調練，信等十行為所調練。由行供等，令信等調柔，隨意堪用，故名調柔。下鍊金喻，其義甚顯。
二、發謂發進，趣謂趣向。於地滿中更求明解，為能發趣；發自此地，趣向後後，為所發趣。下商人喻，義甚相似。
三、王位之身，酬因名報；因成納果，故名為攝。
四、內證願力，教智自在。又以願力助智，令業用無邊，故稱願智。
三、明分齊。初二是其行修方便，後二是其報行純熟。
行修唯在地滿，報行該於始終。從初住地乃至地滿，所受王身，說為攝報；所有作用，說為願智。
又初二、後一，此地定有；攝報一果，有、無不定。容有不作，故云多作；而定能作，故亦定有。
又初二果，亦是地法，初行，次解，是所修故；後之二果，唯果非法，初體，後用，非所修故。是以經於二果之後便有結文，云：略說初地法門。不得此意，則似論家謬取法門，濫為果稱。
四、辨通、局。發趣，文局初地，以最在初故；義通十地，通解十地故。餘三，義局初地，報等殊故；文通十地，地地皆有故。
鈔：第三、果校量，疏三、明分齊等者，疏文有四：初、總標分齊，即修、非修分別。以修以報，各為分齊。行修唯在下，二、約當地初、後相望，論其分齊，即上二義徧、不徧故。又初二、後一下，三、約有、無，論分齊。又初二果下，四、約法、果，論分齊。此意，正為論主通妨，謂安國法師以見二果之後有結文故，便以前二果唯是地法，後二方是果法，即出心故。故今為通。前二通法通果：為法易見，後有結故；為果難見，故論判屬果。不得此意下，結彈安國。
佛子！菩薩住此歡喜地已，以大願力得見多佛所謂：見多百佛、多千佛、多百千佛、多億佛、多百億佛、多千億佛、多百千億佛、多億那由他佛、多百億那由他佛、多千億那由他佛、多百千億那由他佛，
疏：第五、釋文。四果即為四別。今初、調柔分三，謂法、喻、合。法中分四：一、見佛為練行緣；二、悉以下，所練行體；三、以前二下，別地行相；四、是菩薩隨所下，練行成熟。前中，先總明；後所謂下，別顯。
總中以大願力，是見佛因。力兼神力。故瑜伽。住品有二因見佛：一、願，二、力。論經具二。論云：以勝通力，見色身佛；以正願力，見法身佛。瑜伽正願，得生受用土中，常得見佛。今云法身，即功德法身。
別中云見多百佛等者，論云：方便善巧示現多佛。故此善巧有二：一、不直云無量，而巧歷百千等數，為方便顯多；二、言多百者，是多箇百。多千等亦然。是為一數之中已攝於多，故名善巧。理實入華藏剎海，見法界身雲也。
鈔：疏今云法身，即功德法身者，佛地一切通名法身。以約證如，十德勝故，見功德身；又約證如，未窮極故，真實法身非見相故。疏理實入華藏下，上約寄位，此下顯實，即願智果中意也。
悉以大心、深心恭敬，尊重，承事，供養，衣服、飲食、臥具、醫藥一切資生，悉以奉施，亦以供養一切眾僧，以此善根，皆悉迴向無上菩提。佛子！此菩薩因供養諸佛，故得成就眾生法。
疏：二、所練行體中，以行入行，故名為練，如金入火。然有三種入，即分為三：一、入功德，即供佛行，去薄福垢亦兼供僧；二、以此善下，入無上果，即迴向行，去下劣垢論當第三，意明通迴二行故；三、佛子！此菩薩下，入大悲心，即利生行，去懈怠垢。
鈔：疏亦兼供僧者，略無法者，已親證如，真供養故。又此練行，真是修行法供養故，故略無耳。其供佛中，經文易故，疏略不釋。論云：供養者，有其三種：一、恭敬供養，謂讚歎等，顯佛功德；二、尊重供養，謂禮拜等；三、奉施供養，謂華香等，即衣服下文。其大心、深心即能供養心，謂為求佛，故云大心；心殷重故，名為深心。疏以同上願校量中供養願故，故皆略無。疏去下劣垢論當第三者，論經亦是第二，論釋即當第三。
以前二攝攝取眾生，謂布施、愛語；後二攝法，但以信解力故，行未善通達。是菩薩十波羅蜜中檀波羅蜜增上，餘波羅蜜非不修行，但隨力隨分。
疏：三、別地行相中，先、約四攝。然四攝望前，猶是利眾生法；望後為別地行相，以因利生之便，故於此明。下二地中乃在練行成後。四攝雖不足全別十地，為是化生之法，故用之耳。愛語是法施，初地檀滿，故說二增。
二、約十度。然證相難分，寄十度等，以顯差別，各說一增。若不爾者，何不二地言二度增？檀度初地先已增故。乃至九地，應言九增，九地尚云餘非不修，隨力隨分，顯寄明矣。是以具論諸地所行，略有五義：一、為別地，各說一增，如今文是。二、辨勝過前，初地檀勝，二地二度勝故二地文云遠離慳嫉，破戒垢故，乃至十地，十度皆勝。是則後後皆勝前前。三、論其實行，地地具修。四、證理平等，非多非一。五、約圓融，一具一切。
鈔：疏三、別地行相中者，初、正明；二、若不爾下，反質成立；三、是以具下，總明義類，以成前理。其五、約圓融，一具一切，更有三義：一、約相資，檀義攝六等；二、約相應，一念具修；三、約理融稱性，一、多互相攝故。
是菩薩隨所勤修，供養諸佛，教化眾生，皆以修行清淨地法；所有善根，悉以迴向一切智地，轉轉明淨，調柔成就，隨意堪用。
疏：四、所練行成中，總收三入。初牒供佛、化生以為能練，信等淨法以為所練；後舉前迴向能練令信等淨也。言轉轉者，此之信等於初地中有三節淨，謂初住地時，證前緣修，令成真修，已是一淨；二行校量中對除障法，復一度淨。今此地後更歷三修，故云轉轉。
鈔：疏總收三入等者，此所練淨有始有終：初但明練，即是其始；後舉迴向能練令淨，即是其終。故前論主以迴向居二行之後，先明自利、利他，後迴向勝進故。言信等淨法為所練者，即下論云信等善法猶如真金，數數入火故。
佛子！譬如金師善巧鍊金，數數入火，轉轉明淨，調柔成就，隨意堪用。
疏：第二、喻中，金師喻菩薩，金喻信等，火喻供等三行。三行非一，名數數入。調柔成就，喻練行成。金性本有，從緣始顯。信等修生，云何同喻？信等有二：一、未證真前，但約緣修，為對治行，妄識為體；二、證真之後，乃知信等非是今有，即如來藏中恆沙佛法，真心為體。真心為體，即是理性；信等相殊，說為行性。此二不二，並可喻金。雖假供等緣修，以成真德；德由真起，後成嚴具，亦不異金。既了於真，真非妄外，故全妄識，即是真心。寄相顯真，故分能、所。
鈔：疏第二、喻中下，疏文有二：先正釋喻；後金性本有下，解妨釋成。於中二：先問；後信等有二下，解釋。釋開二門，地前之信，則不喻金；證如之信，乃將喻金。如來藏中，為惑所覆，如在鑛中。地初一淨，即已出鑛；地中地滿，皆是入火。
疏此二不二，並可喻金者，謂真心為體，與信等相不殊，更無有二。以真心上離不信濁，故名為信；二、三無有違害，即是慈悲；四、無慳吝為施；五、無懈；六、無愚；七、無不重賢；八、無不怖罪惡；九、無有危脆；十、無違佛教。故是十行但一真心，而為二義，故無二體；並為本有，故可喻金。
疏雖假供等緣修，以成真德者，然第二義自有兩義：一、約所顯性德，二、約能顯緣修成德。如以知法性無慳貪故，隨順修行檀波羅蜜。今成檀德。剋實分別，則初一義可以喻火，對治行故；所顯喻金，成德如嚴具。今且融後二，以喻於金；以德因真起，故同所顯。故云後成嚴具，亦不異金。嚴具喻於後地，廣如前說。今例皆金。
疏既了於真下，復融初義，亦不異金，以初妄識為體，今真、妄交徹故。妄由真生，真該妄末；真非妄外，即妄徹真源。若爾，則無能練、所練，故云寄相顯真，故分能、所。
菩薩亦復如是，供養諸佛，教化眾生，皆為修行清淨地法；所有善根，悉以迴向一切智地，轉轉明淨，調柔成就，隨意堪用。
疏：第三、法合。準喻，可知。
佛子！菩薩摩訶薩住於初地，應從諸佛、菩薩、善知識所推求、請問於此地中相及得、果，無有厭足，為欲成就此地法故；亦應從諸佛、菩薩、善知識所推求、請問第二地中相及得、果，無有厭足，為欲成就彼地法故；亦應如是推求、請問第三、第四、第五、第六、第七、第八、第九、第十地中相及得、果，無有厭足，為欲成就彼地法故。
疏：第二、發趣果中二：初正明發趣果；後佛子！是名下，總結地相。前中有四：一、法，二、喻，三、合，四、結。法中亦四：一、問，二、知，三、行，四、到。知是明解，正能發趣。然由問故知，所以先問；知意在行，行必能到。
今初、問中具問諸地。初地已滿，而更問者，一、問勝進，非問自分；二者、一地之中具攝一切諸地功德，故問所攝，容許未知。於中云相及得、果者，相即隨諸地中所有諸障及對治相故，謂諸地能、所觀相，皆別十地故。得者，即正證出世間智故；果者，因證智力得世間、出世間智故。相即方便智，得是根本，果即後得。後得緣俗，故名世間；無分別故，復名出世。又此三者，即是三道：初是無間，與惑相翻；二是解脫，正證無為；三是勝進，後智進修。不說加行者，地前加行，非地攝故；地上加行，勝進收故。言為欲成就此地法者，當地法也。後云彼地法者，後地法也。若準論意，成就地法，即是信等。
鈔：第二、發趣果，疏一、問勝進者，勝進雖向二地，修在初地，亦得名為問初地也。疏相及得、果等者，是所得法相，疏文有三：初、依論釋相，次、出體，三、再顯法體。
疏相即方便智下，疏出其體，即同如來加請中三漸次也。言能、所觀相者，相有其二義：一、相差別故；二、能到地實，故名為相。即觀漸次。觀即舉障顯治，相則能、所皆相。二、得，即證漸次。三、果，即修行漸次。
疏又此三者下，三、再顯法體。開根本智以成二道，故不取加行。言地上加行，勝進收故者，如欲入第二，起十種心，此即加行，而是初地之勝進。意云：勝進既是後得，故非方便。
疏若準論意等者，今疏意明隨地智差別地法，而論云成就諸地法者，所謂信等故。
是菩薩善知諸地障對治，善知地成壞，善知地相果，善知地得修，善知地法清淨，善知地地轉行，善知地地處非處，善知地地殊勝智，善知地地不退轉，善知淨治一切菩薩地，乃至轉入如來地。
疏：第二、是菩薩善知下，明知。由問故知，知不異問。經展問中相及得、果以為十句，論攝十句為五方便。言方便者，行修善巧也。
第一、觀方便，觀謂觀解。攝初二句：一、諸地障對治者，以能治觀解治十種障，立十地別。本文具之。此約所斷明觀。二、地成壞者，攬行成位，集故名成；諸行各住，散故名壞。此約所知明觀。
第二、得方便，得謂證入。攝次三句，曲有三種方便：一、相果者，即欲入方便，是方便智，帶相觀終，故名相果；二、得修者，已入方便，即根本智，顯是證修，非緣修故；三、勝進方便，即後得智，謂信等成地之法，離障清淨故。
第三、增上方便，進修後位，故名增上。亦攝三句：一、地地轉行者，依前起後，地背相捨故；二、二執名非處，二空為住處，亦是相應、不相應也；三、以後勝前，增長善巧，名殊勝智。
第四、不退轉方便，唯第九句，前三方便無退息故。
第五、盡至方便，即第十句，淨治菩薩地盡，轉至佛智地故。
若以相等攝五方便，初一是相，二具於三，如次三句配相、得、果。第三唯果，第四總明三事不退，五通明三，因窮入果。若攝十句，初三為相，第四是得，次四是果，後二具三。
鈔：第二、知中有三：初、略舉經意；二、論攝十句下，論釋；三、以問攝知。二中言攝十為五者，一二，二、三三，四、五一故。疏行修善巧者下，論云：成壞善巧，增長善巧。非名能知為方便也。此五方便，地地皆具，而其隨相分別，初一在於解行位中，得在初地，增上在於二地已上，不退在於八地已上，盡至十地。第三、增上方便，亦成德殊勝，故行修不頓。初、中、後別，故有三句。餘句可知。
疏若以相等下，第三、以問攝知。於中二：先以經問攝論之五；後若攝十句者，以經問攝經之知。
佛子！菩薩如是善知地相，始於初地，起行不斷。如是乃至入第十地，無有斷絕。
由此諸地智光明故，成於如來智慧光明。
疏：第三、佛子下，行。第四、由此下，到。並可知。
佛子！譬如商主善知方便，欲將諸商人往詣大城；未發之時，先問道中功德、過失，及住止之處安危可不，然後具道資糧，作所應作。佛子！彼大商主雖未發足，能知道中所有一切安危之事，善以智慧籌量、觀察，備其所須，令無乏少，將諸商眾，乃至安隱到彼大城，身及眾人，悉免憂患。
疏：第二、喻中，初、喻前問，有二方便：一、不迷方便，道中喻行因，住止喻得地，各有障、治，故曰安危。二、資具方便，具資糧故。不迷，多約利他；資具，多明自利。次、佛子！彼大下，喻知。三、善以下，喻行。四、乃至下，喻到。行中語略，故云乃至。
佛子！菩薩商主亦復如是，住於初地，善知諸地障對治，乃至善知一切菩薩地清淨，轉入如來地，然後乃具福、智資糧，將一切眾生經生死曠野險難之處，安隱得至薩婆若城，身及眾生不經患難。
疏：第三、合中初合知；然後下，合行；安隱下，合到。喻中略行，此中略問，欲影顯耳。
是故菩薩常應匪懈，勤修諸地殊勝淨業，乃至趣入如來智地。
疏：第四、是故菩薩下，結勸，可知。
佛子！是名略說菩薩摩訶薩入菩薩初地門。廣說，則有無量無邊百千阿僧祇差別事。
疏：第二、佛子下，總結地相。行修已竟，故於此結。前說分齊深故，說其一分；此中廣故，說所不盡。
佛子！菩薩摩訶薩住此初地，多作閻浮提王，豪貴自在，常護正法；
疏：第三、攝報果利益勝中分二：先明在家果；後是菩薩若欲下，出家果。前中復二：初上勝身，顯其報勝；後能以大施下，明上勝果，顯其行勝。
今初，閻浮王者，即鐵輪王。然瓔珞、仁王，地前四位已配四輪；今在初地，方作鐵輪，正明皆寄，不可定執。常護正法，應是行勝，如何論主將屬身勝？護法有二：一、護國正法，則賞罰以宜；二、護佛正法，護教理等，興建、擯斥。論依初義。
能以大施攝取眾生，善除眾生慳貪之垢；常行大施，無有窮盡；布施，愛語，利行，同事。
如是一切諸所作業，皆不離念佛，不離念法，不離念僧，不離念同行菩薩，不離念菩薩行，不離念諸波羅蜜，不離念諸地，不離念力，不離念無畏，不離念不共佛法，乃至不離念具足一切種一切智智。
疏：二、上勝果者，依前王報，起於勝行，是身之果。於中二：初行，後願。前中亦二：一、大悲利他，謂若施若攝；二、如是一切下，不失自利，正作利他業時，即不離念佛等故。謂利他事中，迴向菩提，故成大恭敬事；不生分別，故除諸妄想。順理合體，故云不離。
所念有十一，論分為四：一、初三是上念，三寶在己上故，不離三輪故；次、一是同法念；次、三功德念：一、自身、他身菩薩行，二、度行自體，三、諸地轉勝故；後、四求義念佛，以力等是真實究竟義故，己所求故。
鈔：第三、攝報果，疏初行，後願者，行亦自分，願亦勝進。疏謂若施若攝者，布施本通二利，今從利他邊說。問：四攝之初已有布施，何須別說？答：有四意故：一、布施本是自利，今菩薩行，令物倣之，以捨慳貪，故是利他；攝中布施，一向利他。二、布施直論布施，四攝中施乃是攝緣。三、布施通於三施，四攝唯約財施，法施乃屬愛語中故。四、此地正是布施位故，所以別說。經中，先明徧施；後常行下，常施。
疏如是一切下，不失自利者，文中三：初、總釋文意，二、引論釋意，三、正釋文。疏謂利他事中下，第二、引論釋也。論云：言不離者，示現不離自利益故。如是諸念事中行已，成大恭敬，除諸妄想。釋曰：以論難了，故以疏間釋。成大恭敬即所念佛等，除諸妄想正是念義。是以前明自利之施，令物除慳；今明利他之行，不失自利。是為菩薩修行善巧。
疏所念有十下，第三、釋文。此之十念，亦即六念。初三念同。四亦念僧，菩薩僧故。次、三功德念，即是施、戒。六念中略，但舉其二；今文廣故，備於諸度。後、四求義念，即是念天，第一義天故。
復作是念：我當於一切眾生中為首，為勝，為殊勝，為妙，為微妙，為上，為無上，為導，為將，為帥，乃至為一切智智依止者！
疏：二、復作下，明願，有十一句：前七自德，後四攝化。前中，此云殊勝，論經名大，餘名並同。首唯是總，謂大菩提位尊高故；妙等唯別，勝、大亦總亦別故。首有二種：一、勝首，光明功德故；二、殊勝首，獨無二故。勝亦二種：一、妙，智自在勝故；二、微妙，離一切煩惱自在勝故。殊勝亦二：一、上，無與等故；二、無上，無能過故。後四中，初一約教，謂導者，於阿含中分別法、義，正說故。餘三顯證：將者，令他得證義，滅諸煩惱故。此約斷德。後二約智，前因後果：師者，教令入正道故，後句以大菩提而教化故。
鈔：疏光明功德者，行體清淨，離垢障故。疏分別法、義者，以辭及辯分別法、義，二無礙也。
是菩薩若欲捨家，於佛法中勤行精進，便能捨家、妻、子、五欲，依如來教，出家學道；
既出家已，勤行精進，於一念頃得百三昧，得見百佛，知百佛神力，能動百佛世界，能過百佛世界，能照百佛世界，能教化百世界眾生，能住壽百劫，能知前後際各百劫事，能入百法門，能示現百身，於一一身能示百菩薩以為眷屬。
疏：第二、出家果中二：初捨俗出家；後既出家下，修行剋證禪定勝業。勝業有二：一者、三昧勝，即勝定體；二、三昧所作勝，謂因三昧，得見佛等。有十一句，明其二利，分為三對。初六句橫論二利：初二自利：一、見百佛者，十方各十他受用身。瑜伽。住品能於種種國土，見百如來，寄位顯百，理實如前見多佛也。二、知神力，論意取神力所加說法菩薩，於上二處修習智慧。次四利他：初一有信機者，動剎現通；次三有悟機者，往剎，光照，正授以法。
次有二句，豎論二利：一、自攝勝生。瑜伽云：若欲留命，能住百劫。二、三明窮照，示物善、惡。
後三句一對，明二利速疾：一、為增長自智，思惟種種法門；二、分身速疾，作多利益故。
鈔：疏修行剋證禪定勝業者，謂依四禪及四空定，發百三昧故。故論云：一念發百三昧者，得三昧自在力故。疏論意取神力等者，論云：以得三昧故，於十方諸佛及佛所加諸菩薩所修習智慧故。釋曰：如金剛藏菩薩為諸菩薩說十地等。疏次三有悟機者，一、往剎，二、光照，三、正授以法。
若以菩薩殊勝願力，自在示現過於是數百劫、千劫、百千劫乃至百千億那由他劫，不能數知。
疏：第四、願智果。正願久積，以智內證，故其自在示現難可窮究。則顯上來百數彰地階差，非定爾也。今行合法界，是圓融實德，故云過此。論後結云略說諸地，各有因、體、果相者，以此地中相及得、果類後九地也。因即是相，體即是得，果名不殊。應知此三通於下九，所以於此結者，顯上廣說，不出此故。
鈔：疏是圓融實德，故云過此者，釋經復過是數。是數即前出家果中百三昧等。論經此中文廣。經云：菩薩願力示現過於諸數，示種種神通，或身，或光明，或神通，或眼，或境界，或音聲，或行，或莊嚴，或加，或信，或業。是諸神通，乃至無量百千萬億那由他劫，不可數知。論釋云：於中身者，是一切菩薩行根本所依故。依彼身故，有光明及神通；依光明有天眼，以有天眼，見前境界。一切眼有五種應知，依神通有音聲及行、莊嚴、加等。音聲者，應彼言說故；行是徧至十方故；莊嚴者，作種種應現故；加者，神力加被故；信者，依三昧門，現神通力，隨眾生信，利益成就故；業者，依慧眼所攝陀羅尼門，現說法故。略說一切諸地，各有因、體、果相，應知。釋曰：後總結因、體、果相，疏已具釋。以前經、論並皆易見，例前百身、百三昧等，故疏不顯。
爾時金剛藏菩薩欲重宣其義，而說頌曰：
疏：第二、應頌，四十六偈半分為二別：初正頌前，後二結說。前中分四：初、十一偈頌初住分。於中四：初一頌半依何身，次四頌半為何義，次二頌以何因，後三頌有何相。
疏：第二、五偈頌釋名分：初二偈半頌喜相，餘頌喜因。於中，先半偈頌念當得，後二頌念現得。
疏：第三、有六頌頌安住地分：初五句頌信心成就，次七句頌修行成就，後三偈頌迴向成就。
疏：第四、恆起下，二十二偈半頌校量勝分。於中三：初六頌半頌願校量，
疏：次六頌行校量，
疏：後十頌果校量。於中，初二調柔果，次二發趣果，次五頌半攝報果，後半偈頌願智果。
疏：二、結說，可知。初地竟。
疏第三十五經。：第二、離垢地。所以來者，論云：如是已證正位，依出世間道，因清淨戒，說第二菩薩離垢地。
言正位者，即初地見道是出世間。依此修於三學，戒最在初，故先來也。前地雖證真有戒，未能無誤。又以十度明義，前施，此戒，故次明之。下之八地依十度次以辨來意，準此，可知。
鈔：第二、離垢地，疏所以來者，文二：先舉論；後言正位下，疏釋，謂依上見道，而有修道。修道，修行三學。上正釋論。後前地下，解妨。妨云：初地豈無戒耶？答意可知。
疏：言離垢者，慈氏云由極遠離犯戒垢故，謂性戒成就，非如初地思擇護戒。唯識亦云具淨尸羅，遠離微細毀犯煩惱垢故。十住毗婆沙雖云行十善道，離諸垢故，亦不異戒。瑜伽亦名增上戒住。故此地中斷邪行障，證最勝真如，皆約戒明。
鈔：疏言離垢下，二、釋名。先引瑜伽；後謂性戒下，是疏暗引世親攝論第七以釋瑜伽，即揀劣顯勝，釋成上極遠離之言，不在作意而無誤故。若具引，瑜伽四十八云：如是略說菩薩增上戒住，謂意樂淨故，性戒具足故，離一種犯戒垢故，一切業道、一切因果了知通達故。乃至云：若廣說者，如十地經離垢地說。離垢地由遠離一切犯戒垢故，彼離垢地即增上戒住。釋曰：彼既指此，故宜引彼。
疏唯識中言具淨尸羅，乃有二意：一云：具足別解脫及定共、道共故，雖第三地始發定增，能離過時，此地已滿，故有定共。二云：或唯別解脫，亦能全離加行、根本、後起罪故。十住毗婆沙，即第一論入初地品釋地名中。
疏：言邪行障者，謂所知障中俱生一分及彼所起誤犯三業能障二地。由斯二地說斷二愚及彼粗重：一、微細誤犯愚，即上俱生一分，此能起業；二、種種業趣愚，即彼所起誤犯三業。
鈔：疏言邪行下，第三、斷障，即唯識文。先斷障，後斷愚。障中，論不釋名。攝論云：謂於諸有身等邪行障。意云：身等三業有十惡行，名邪行障。謂所知下，出體。所知，揀異煩惱；俱生，揀於分別分別，初地已斷盡故。一分，唯屬此地斷者。從能障二地下，具足，論云：能障二地極淨尸羅。入二地時，便能永斷。釋曰：以易，不顯。
疏由斯二下，後斷愚也。開上一障而為二愚。愚即現行，粗重是種子。二、種種業趣愚者，毀責為名。不取惡果，豈名種種？業趣不一，即名為種種；種種非一，即是毀責。論更釋云：或唯起業，不了業愚。謂前一是起業之愚，後一即是不了業愚，非所發業。此二非必能起於業，則其二愚一向是愚。若依此釋，後之一愚亦愚品類。
問：所知障不能發、潤。如何此中能發三業？答：唯識第一云：續生煩惱，發犯戒業，通所知障。此約誤犯，故不相違。
疏：言最勝者，謂此真如具無邊德，於一切法最為勝故。此亦由翻破戒之失為無邊德。
鈔：疏言最勝下，第四、證如。戒為最勝，由具戒故，證最勝如，謂此如理最為勝故，如說離欲名為最勝。此亦由翻下，是疏釋意，彌顯戒勝。故智論第十五云：大惡病中，戒為良藥；大怖畏中，戒為守護；死愚暗中，戒為明燈；於惡道中，戒為猛將；死海水中，戒為大船。故云最勝。餘如戒經。
疏：是以成於戒行，
鈔：疏是以成下，五、成行，諸論皆同。
疏：得於最勝無等菩提之果，並寄於戒，顯地相別。雖經、論文異，大旨不殊。
鈔：疏得無等菩提下，六、得果。戒於世間得人、天身，故於出世得菩提果。並寄下，結示。
疏：次、正釋文，文分三分：初、讚請分，二、正說分，三、重頌分。今初，五頌分二：初三慶聞初地，後二請說二地。今初，前二經家敘其三業慶喜，後一發言申讚。然此慶聞亦屬前地，以領前請後故，皆判屬後。後二中亦初敘，後請。
爾時金剛藏菩薩告解脫月菩薩言：佛子！菩薩摩訶薩已修初地，欲入第二地，當起十種深心。
疏：第二、正說分中，先明地相，後彰地果。前中分二：一、發起淨，即是入地心；二、佛子！菩薩住離垢下，自體淨，即住地心。三聚無誤，地中正行，名自體淨；直心趣彼，名發起淨。
今初、發起中三：初結前標後；次何等下，徵列十名；後菩薩以此下，結行入位。今初，標云深心者，深契理、事故。論經云直心，而下列中總句同名直心，明知深、直義一名異。論云：十種直心者，依清淨戒直心，性戒成就，隨所應作，自然行故。謂發起淨中順理、事持是淨戒，直心則令自體淨中性戒成就。然性戒有二：一、久積成性，二、真如性中無破戒垢。今稱如持，使得性成，故云成就。
鈔：疏三聚無誤下，疏釋論科。疏而下列中總句同名直心者，謂今經標云深心，下列中總句則名直心；論經標云直心，總句亦云直心。則知義一。而疏釋深心云深契事、理者，若以深心同論直心，直心即是正念真如，故深契理；若順起信深心，樂修一切善行，即是契事。顯義包含，雙存事、理。疏論云：十種直心者，論釋總句。言性戒成就者，總該三聚，別對律儀；隨所應作下，通於二聚；自然而行，兼顯直義。
疏謂發起下，疏釋上論。於中有三：初、正釋；二、然性戒有二下，釋成上義，第二真如性戒成前發起淨中順理持戒，第一久積成性成前則令自體淨中性戒成就；三、今稱如下，雙結上二義。
何等為十？所謂：正直心、柔軟心、堪能心、調伏心、寂靜心、純善心、不雜心、無顧戀心、廣心、大心。
疏：二、徵列中列有十句：初總，餘別。總云直心者，瑜伽云：於一切師長、尊重、福田，不行虛誑意樂。此約隨相別釋。今論主為順一乘緣起義，故分為總、別。別皆成總，則令總中具於別義，故不別釋總句。
別中，初四律儀，次三攝善，後二饒益。一者、柔軟直心，共喜樂意持戒故。故瑜伽云：於同法菩薩，忍辱柔和，易可共住。二、堪能者，有自在力，性善持戒，煩惱魔事不能動轉，難持能持故。所以鵝珠、草繫，盡命無違。三、守護根門，不誤犯戒，如良慧馬，性自調伏，以於諸行深見過故。四、寂靜者，論云調伏、柔軟，不生高心故，則似不恃前三所持，是事寂靜。瑜伽云於大涅槃深見勝利者，斯即稱理寂靜。五、純善者，謂純修妙善菩提分法，能忍諸惱，如真金故。六、不雜者，論云所得功德，不生厭足，依清淨戒，更求勝戒，樂寂靜故，謂雖得前句妙善而不厭，則不雜懈怠；樂於寂靜，則不雜事亂。身、心俱寂，即是勝戒。七、諸有勢力，棄而不顧，不似難陀，為欲持戒。八、大悲為物，不斷有願為廣。九、大智隨有而無染，故能作有情一切義利。
鈔：疏別中，初四下，釋別句中二：先科，後釋。釋中柔軟直心者，引瑜伽意，於他柔軟；直就論意，是自柔軟。柔軟即喜樂。則持戒之人，心無惱悔，故生喜樂。疏二、堪能等者，依此性善持戒，是淨業也。煩惱已下，離業因。既因離、果離，故難持能持。
疏所以鵝珠、草繫下，成上能持難持。鵝珠，即阿閦佛經，大莊嚴經論第十廣有其緣。今當略示，謂：有一比丘，至金師家。其金師正為王家穿珠。由比丘著赤色衣，映珠似肉，有鵝吞之。金師失珠，傍更無人，決謂比丘盜其寶珠。詢問，言無，遂加拷楚。比丘了知珠為鵝吞，為惜鵝命，甘苦而默。毆擊血流，鵝來唼血，杖誤殺鵝。比丘見已，便言珠在。金師問言：何不早陳，受斯楚毒？比丘答言：珠為鵝吞。我為持戒，惜鵝命故，默受斯苦。鵝若不死，設斷我命，我亦不言。金師白王，具陳上事，王加敬重。
言草繫者，亦此論第三：有諸比丘，行於曠野，為賊剝掠，衣服罄盡。群賊共議，恐報王知，咸欲殺之。中有一賊，語同伴言：不須殺之。比丘之法，不傷草木。可以草繫，必不馳告。群賊從之。既無衣服，風吹日炙，蚊蛭、虻蠅之所唼食，夜聞惡獸、惡鳥之聲。長老比丘勸諸少年，而作是言：人命無常，要必當死。今莫毀戒！說偈勸之。中有偈云：伊羅鉢龍王以其毀禁戒傷盜於樹葉命終墮龍中諸佛悉不記彼得出龍時能堅持禁戒斯事為甚難。時諸比丘既聞偈已，自相勸誡，引昔作惡，為他殺害，喪身無數。今為護聖戒，分捨微軀。至於明旦，國王出獵。初疑禽獸，復謂尼乾，及至詢問，具說護戒。王心歡喜，解縛稱讚。海板比丘，同此卷說。此上二句即是行體，後二句行修。
三、守護根門，即修方便。四、寂靜者，行成離過，順於涅槃。守護根門，前已廣引。行成離過，不見能持、所持戒等；了戒如空，順涅槃矣。疏五、純善下，次三攝善中，初一、自分攝菩提分善。二者、上攝佛善。言如真金者，雖被鍛鍊，精純無減故。後句離過。又初通攝菩提分善，次句別語戒善，後句亦通離過。七者、諸有勢力，棄而不顧，正是論意。不似難陀下，略舉戒過，於善例知。諸有勢力，亦因施等之所致故。八、九二句明饒益中，前句彰悲，正明饒益；後句智導，方無愛見。
菩薩以此十心得入第二離垢地。
疏：第三、結行入位。由上十心成於上品，極圓滿故，入斯戒住。
疏：第二、自體淨中明三聚淨戒，即分為三：初、律儀淨，論云離淨，謂離殺等故，此約隨戒，亦名正受淨此約初受；二、攝善法戒；三、攝眾生戒。
鈔：第二、自體淨，疏文有四：一、總科，二、攝位，三、料揀，四、釋文。今初。律者，法也；儀謂軌儀。離諸過惡，不違法制，故論名離淨。論有二名，初云一者離戒，即後釋初門竟，云亦名正受淨。受即受戒法門，離即隨戒行相。不殺等十，順益名善；要期在己，名之為攝。離諸過惡，名攝善戒。兼濟有情，名饒益眾生；益而離過，名饒益戒。
疏：此三聚戒攝前三位：初攝治地住；次攝饒益行，思彼眾生墮惡等故；後攝不壞迴向，謂有智、願等，於法寶等皆不壞故。
鈔：疏此三聚戒下，第二、攝位，可知。
疏：律儀通於止、作，攝善唯約善行。前二通於自利，後一唯約益物。
鈔：疏律儀通於止、作下，第三、料揀。於中二：先通揀三聚，前二自利，後一利他。前中律儀即是惡止，攝善即是善行。
疏：又初律儀中雖有善行，而施、忍等不行非過，故攝善中無所不行。
若爾，今經前二同離殺等，二相寧分？古釋有二義：一、同體義分：約離過義邊，說為律儀；順理能益，判為攝善。二者、隱、顯相成：律儀中有止、作因離、果離是其止行，對治離者是其作行，舉作助止，說為律儀；攝善戒中亦有止、作，以止助作，說為攝善。今更一釋：此中唯約自修正行，下攝善中亦令他修，則攝二利之善及悲、智之善。又此唯己分之善，下攝善中，上修佛善，豈得同耶？
鈔：後又初律儀下，唯揀初二，初二濫故。於中有二：先正揀，後展轉解妨。今初，已是通難，謂有問言：律儀之中既有止、作，止即惡止，作即善行，作同攝善，何言律儀？但明惡止，故有此答。皆百論意。謂論初外道問云：佛說何法？答云：惡止善行法。釋曰：殺等諸惡，止息不作，名為惡止；三業正行，信受修習，名為善行。外道便為立後重過，云：外曰：已說惡止，不應復說善行。內曰：布施等是善行故。謂布施是善，非惡止故。復次如大菩薩，惡已先止，行四無量，憐愍眾生，復止何惡？外曰：布施是止慳法，是故布施應是惡止。內曰：不然。若布施便是惡止者，諸不布施，悉應有罪。釋曰：此是反難，明施非惡止；今翻順用，明不施、忍而無有罪。又律儀中作謂持衣說淨等，不作有罪，非施、忍等，故不同也。
疏若爾下，展轉通難，釋成前義。先難，後答。初難亦是百論中意：外曰：已說善行，不應復說惡止。內曰：止相息，行相作，二相違故。是故說善行不攝惡止。外曰：是事實爾。我不言惡止、善行是一相，但應惡止，則是善行。故言善行，不應復說惡止。釋曰：此正同今經。殺即是惡，離殺名善，故律儀中亦離殺等，攝善戒中亦不殺等。故二難分。
疏古釋有二下，答。先敘昔解。其第二解亦是百論中意。前所引布施是止慳法，答中，後決云：復次諸漏盡人，慳貪已盡。布施之時，復止何惡？或有人，雖行布施，慳心不止；縱復能止，然以善行為本。是故布施是善行。釋曰：此論意明布施雖有止惡，以善行為宗；律儀雖有作持，以止惡為宗。斯就正、助，分成二聚。
疏今更下，申今所釋，非彈古義，但助成別相耳。大同後義，在文，易了。
佛子！菩薩住離垢地，
疏：今初、律儀分三：初、標所依，謂離垢地，戒增上故；
鈔：疏今初、律儀下，第四、釋文。
性自遠離一切殺生。
不畜刀、杖，
不懷怨恨，有慚有愧，仁、恕具足，
於一切眾生有命之者常生利益、慈念之心。
是菩薩尚不惡心惱諸眾生，何況於他起眾生想，故以重意而行殺害！
疏：二、性自已下，正顯戒相；三、佛子至如是下，結成增上。二中有十善業道，即為十段。今初、離殺，分二：初總明；後不畜下，別顯。
今初，性自遠離，文屬殺生，義該下九，謂自性成就十善業道，即自性戒。然離有三種：一、要期離，謂諸凡夫；二、方便離，所謂二乘；三、自體離，謂諸菩薩，契窮實性，自體無染。然諸菩薩同修自體，而復有四：一、離現行，所謂地前；二、除種子，即是初地；三、除誤犯，四、顯性淨，此二當於此地。然性淨難彰，寄除殺等以顯彼淨。此通餘教。若依此經，地體懸絕，寄顯地勝。豈可地前位位皆深，今居地上，方行十善？
鈔：疏今居地上，方行十善者，然十善通佛，此亦不徵；差別說之，人、天因耳。故今深玄，不合行此。又此善中先離殺者，然小乘四重，淫戒最初。初有三義：一者，此戒，人之喜犯；二者、劫初起過，此最為先，餘之三戒亦皆次第；三者、淫愛惑業招潤生死，二乘厭離，故制在先。今十善、十惡、菩薩十重，皆殺在初者，殺罪過重，善、惡皆初；菩薩大慈，居十重首。又智度論十五中說：殺有十惡：一、心常懷毒，世世不絕；二、眾生憎惡，眼不喜見；三、常懷惡念，思惟惡事；四、眾生見者，如見蛇、虎；五、睡時心怖，覺亦不安；六、常為惡夢；七、命終之時，狂怖惡死；八者、種短命惡業因緣；九、身壞命終，墮泥犂中；十、若得為人，常短壽命。釋曰：今但離殺，十惡頓亡。故大論云遠離一切殺生者，示現遠離，利益勝故。
疏：二、別顯中有三種離：一、因離，謂離殺因緣；二、於一切下，對治離，謂離殺法；三、是菩薩下，果行離，即離殺業。
今初、因離復有二種：一、離受畜因，謂不畜刀、杖。此雖是緣，從通名因。略舉此二，餘呪、藥等，皆是此因。二、不懷下，明離起因。此正是因，因即三毒。不懷怨恨，明離瞋因。殺父害母，亦不加報。次有慚下，明離貪因。貪有二種：一、為貪財利，故造諸惡業，乃至沒命，心無恥悔。今有慚、愧，故能離之。二、為貪眾生，捕養籠繫，令生苦惱。今有愍傷之仁，恕己為喻，便能離之。然起殺之癡，必是邪見。邪見難遣，非對治不離。是故論主就對治中明離於癡。此略不說。
鈔：疏二、明離起因者，其受畜因，畜則行殺，為受畜因，有未必殺。此則猶疎，故名為緣。其貪等惑，起殺，則親，故名為因。
疏二、為貪眾生者，前則貪財，此則貪味。言今有愍傷之仁者，俗典云愍傷不殺曰仁，釋經仁字。恕己為喻，此釋恕字，即涅槃經第十云一切畏刀杖無不愛壽命恕己可為喻勿殺勿行杖。
疏：二、對治離中亦有二種：一、生利益心，是與眾生世、出世間二種樂因；二、生慈念心，謂令眾生得人、天、涅槃之果。既於如是因、果不顛倒求，則離愚癡心起於殺因殺生祭祠等。此中慈益約能對治，即名為離，不同前後殺因殺果而為所離。若爾，前有仁、恕故離起貪因，仁、恕之心豈非能治？前約本有仁等，不起貪等，非是發起仁、恕之心。今約於物發生慈益之心以為能治，故不同也。
鈔：疏二、對治中，疏文有二：先正釋，後揀濫。今初，言殺生祭祀者，亦百論文。彼論因說捨罪、福義：以福捨罪，以無相智捨福。外便救云：外曰：常福無捨因緣，故不應捨。釋曰：由前菩薩說捨福因：由福滅時苦，是故應捨。外便云：我有常福，則無滅因，故不應捨。何謂常福？彼云：如經說：能作馬祀，是人度衰、老、死，福報常，生處常。是福不應捨。釋曰：今但要彼愚癡，故舉其過，揀言不同。彼論廣破。言其無有常福，故是愚癡邪見。
疏此中慈益下，二、揀濫。於中又二：先正揀，顯因、果離是依主釋，今是持業；後若爾下，通妨。先舉妨；從前約本有下，釋。
疏：三、果行離者，攬因成殺，名業為果；今不正殺，故名果離。於中亦二：一、微細，謂心念害；二、粗重，謂身行害。今經以細況粗。
粗中成殺，有五因緣：一、身，謂於他故他是所殺之體，故名為身，此揀自身；二、事，謂眾生故，此揀非情；三、想，謂起眾生想，揀作瓦、木等想；四、行，謂故以重意重意是思，故名為行，此揀錯誤；五、體，謂身行加害，斷命落究竟，正是殺業，故名為體，則揀前四以為方便。然雜集、瑜伽，緣皆有五，而合初二為事，復加煩惱。今以煩惱是前起因，故不重明。又境想輕、重等，非此全要，故略不明。
鈔：疏三、果行中二：先略釋文；後粗中成殺下，明具緣成殺。於中三：初、依本論正釋；二、然雜集下，引他論會通；三、又境相下，指廣在餘。今初，四、行等者，思即意業，是行體故。言揀錯誤者，兩境歷然，謂之錯；一境易奪，謂之誤。謂如二人並立，本欲殺東人，刃及西人，即名為錯；本欲殺張人，王人來替，或居暗處，或不審實，作張人殺，名之為誤。本斫非情，及欲殺畜，錯誤害人，亦不成業。
疏五、體，謂身行加害，斷命落究竟者，然諸眾生攬五陰成，假名眾生，念念生滅，前滅後續，非斷非常；假立命根，令其色、心而得相續，亦剎那滅，前念既滅，後念當生。斷令不續，名為殺生，亦名斷命。對前未斷，名落究竟。故次疏云即揀前四以為方便。餘二段可知。
性不偷盜。
於他慈恕，不欲侵損。
若物屬他，起他物想，終不於此而生盜心，乃至草葉，不與不取，何況其餘資生之具！
疏：第二、離盜，亦初句總。非理損財，不與而取，故名為盜。別中亦三：一、因離；二、於他下，對治離；三、若物下，果行離。因中止謂少欲，足謂知足。自之所有尚生止足，故無盜因。然止足有二義：一、內心止足，即離起因。若廉貞之士，渴死不飲盜泉。二、此地具無盡財，故離受畜因。然殺中，殺具畜，則為因；淫、盜妻、財，以不足為因。
二、對治離中，由發起慈心，恕己為喻，則於自資財尚捨而安彼，豈侵損他！然他有二：一、他人，二、他世。不盜，則不損當來資生。
三、果行離中亦有粗、細。不取草葉為細，餘資生為粗。而文通為五緣：一者、身，謂若物屬他此揀於自，是他物體，故名為身；二、事，經闕此句，論經云他所用事；三、想，謂起他物想；四、行，謂翻終不盜心；五、體，謂舉離本處。乃至下，是以細況粗。殺、淫於他正報成業，故以身、心而分粗、細；盜戒雖通依、正，但約損財，故唯就外物以論粗、細。又殺有多類，唯人成重，故就粗中，方說具緣；盜易成犯，故總明具緣。若粗若細，皆成盜體。
鈔：疏一、內心止足，即離起因者，心足，即是不貪，故引廉貞之士。書云：廉士非不愛財，致之以義。意云：此無非理之貪也。文選云：渴不飲盜泉水，熱不息惡木陰。惡木豈無陰？志士多苦心。疏二、此地具無盡財者，從初地來，檀度滿故，即具無盡財，故此地亦具。從然殺中下，對前料揀。
疏二、對治離等者，慈即與樂，故論云對治者謂布施。故疏云則於自資財尚捨而安彼。恕己為喻者，我被他盜，憂慮百端，則喻於他同我憂苦。言他有二義者，義必有二，而論經但云不壞他財，論云以不貪故，不壞當來資財。以他人易，故論不釋。
疏三、果行離，疏文有三：初分粗、細；次而文通為下，具緣成犯；後對顯差別。二中，餘處亦唯四緣。今開是他，總一緣成初二緣。身揀自身，取自身物，不是盜故；事揀無情，要是他用，雖非我物，他不攝受，亦非盜故，如無主物。想者，知是他物。行者，即謂思心。言翻終不盜心者，應言盜心取也。若無盜心，雖知他物，或暫用取，或同意取，或擬令他知，皆非盜也。五、體，謂舉離本處者，此是盜業究竟，則顯前四方便亦是成業時分。殺要斷命不續，淫與境合，盜要舉離。如於牀上，手執其物，雖與境合，未名為盜，要須舉離。纔離於牀，縱更不取，亦已成盜。
疏殺、淫於他下，三、對顯差別：一、對殺、淫以辨粗、細；二、又殺有多下，唯對於殺，顯具緣處別，則顯盜中通於粗、細，以辨具緣。
性不邪淫。
不求他妻；
於他妻妾、他所護女、親族、媒定及為法所護尚不生於貪染之心，何況從事，況於非道！
疏：第三、離邪淫。乖禮曰邪，染愛曰淫。別中亦三：一、因離，謂自妻知足。此亦二意：一、內心知足，離於起因；二、自足妻色，離受畜因。故晉譯、論經皆云自足妻色。足妻，乃由寄報輪王，相同世間，故得示有。知足約心，亦不妨梵行。
二、對治離，謂不求他妻。現在梵行淨故，不求未來妻色。他人之妻，蓋不在言。
三、於他妻下，明果行離。亦有粗、細：細約起心，粗約從事。而文分二：初舉邪境；後尚不下，以細況粗。初中邪境有三：一、不正，二、非時，三、非處。非處一種在後況中。初、不正中他守護女，此為總句。護有二種：一、不共護，謂他妻妾，唯夫護故；二者、共護，謂親族、媒定。親謂父母，族即宗族。謂二親亡歿，六親所護；夫亡，子等所護。媒定，謂已受禮聘。二、非時者，即為法所護。然法有二：一、王法，二、佛法。佛法，謂修梵行時。此復有二：一、分，謂八戒；二、全，謂具足等。然此非時，準智論十五及諸論中，廣有其相。今之所列，意在不起染心，故於自妻不委其事。
二、以細況粗中有二重況：一、以染心況於正道從事，二、以染心及正道以況非道。非道即前非處。亦應以人況於餘類，以後後粗鄙於前前故，以其淫境無想疑故。論主於此不約具緣，經文不言作他女想。約邪淫說，亦有想疑。為顯此中自妻正境亦定無犯，故不說也。
鈔：疏一、內心知足，離於起因者，起因即貪。貪心難滿，故行邪淫。二、自足妻色，離受畜因者，不足於妻，方有邪故；自足，故無。則足字兩用：一、唯取知足，屬心；二、連上自妻足，故離受畜因。故晉譯、論經下，通會二經。自足乃由等者，成彼二經，明登地已上無非梵行，但由寄報，示有而已。無有從事，則顯自妻知足之言似不愜當，但揀淫泆過度，故云知足不妨從事。從知足約心，亦不妨梵行者，顯今經意，以有知足之言，則有離起因義，無貪心故。但云自足，唯離受畜因耳。亦不妨梵行者，但明心中知足，非於事上知足，正同淨名示有妻子，常修梵行，則知足之言妙矣！翻顯自足之言未有梵行之相。
疏現在梵行淨故，不求未來妻色者，經說求天五欲修梵行者名污梵行故。
疏他守護女，此為總句者，上取於他妻妾，下取親族、媒定，當中一句為不正中總。共護者，多人護故。然女有三從：一、在家由父，二、出嫁由夫，三、夫亡由子。縱三盡無，猶為宗族所護。言子等者，等取孫、姪等。媒定之言通於在室及以曾嫁。上言六親者，即父、母、夫、妻、兄、弟之親。疏二、全，謂具足等者，等取半戒、十戒及於五戒；以終身故，得名為全。
疏以其淫境下，顯無具緣所以。言無想疑者，謂無人非人想、道非道想及與生疑，但與境合，皆名犯也。疏約邪淫說者，難言：四重之淫，境合便犯，故無想疑。邪淫之戒豈無想疑？謂：自妻他妻想、他妻自妻想及二生疑，豈無不犯？故今通云：據此即有。今顯菩薩於其自妻決修梵行，故不於邪淫而說具緣。
性不妄語。
菩薩常作實語、真語、時語，
乃至夢中亦不忍作覆藏之語。無心欲作，何況故犯！
疏：第四、離妄語。違想背心，名之為妄。別中分二：初對治離；後乃至下，果行離。今初、對治，即是因離。不別明因，何者？有二義故：一、無外事故，謂無刀、杖、妻、財之外事，故無受畜因；二、無異因故，謂但用誑他思心即妄語因，無別貪等以為異因。異因即起因，故離彼誑心，即成實語。實語即是誑心對治，故對治離即是因離，不同身三。故身三各具三離，口四唯二，意三唯一。
文中言實語者，隨心想故。謂縱實不見，而心謂見而言見者，亦名實語。真語者，審善思量，如事真故。謂由心思與事相似，稱此而言。若唯稱事，而不稱心，亦名妄語，故加善思量。言時語者，論云知時語，不起自身、他身衰惱事故，謂心、事雖實，而迴改見時，或令自、他而有衰惱。今菩薩朝見言朝，暮見言暮，故曰知時。晉經名隨，亦順時義。
二、果行離中亦以細況粗。夢中是細，故犯是粗。此言覆藏之語者，論經云不起覆見、忍見，婆沙云覆相妄語，名為覆見；覆心妄語，名為忍見。謂實見事，心謂見，言不見，此為覆己所見事相。此翻真語。若實不見，心生見想，誑言不見，於事雖實，於見有違，名為忍見，忍卻己所見故。此翻實語。夢中眼見，但是智見。
鈔：疏違想背心者，設違於境，若順於心，不名妄故。疏無別貪等以為異因者，貪、瞋對殺等即為異因。今誑他思心即是貪等，故無離思之外別有異因。
疏故身三各具三離下，通揀三業。此皆論意。然其貪等通與七支而為其因，身三之因亦用思心。然起有難、易，故論為此釋。是知起因自有二種，謂近與遠。身業難起，故明貪等以為遠因，隱其思心之近因也；口業易發，但彰思心以為近因，隱彼貪等之遠因。故不明因離。且如有人，先貪財、色，後用思心而起妄語，斯則貪等而為起因。則妄語多因於貪，惡口、離間多因瞋、癡。又如妻、財，以不足故，而行淫、盜。是知亦有不足財故而行妄語。故外典云：貧不與無信期，而無信自至。斯則亦有受畜之因。是知論主順經，文略。且從難、易及多分說：身具三離，口四唯二。
疏謂心、事雖實下，疏釋上論。以其時語恐濫，言不應時機，亦名綺語，故顯其相。彼綺語中雖是善言，不應時機，亦名綺語。今明迴互見時，令他損惱，故不同也。疏亦以細況粗者，細屬於心，聲聞不制。今菩薩無心，夢亦不妄。疏此言覆藏之語者，細尋，可知。
性不兩舌。
菩薩於諸眾生無離間心，無惱害心，不將此語為破彼故而向彼說，不將彼語為破此故而向此說。
未破者，不令破；已破者，不增長。不喜離間，不樂離間，不作離間語，不說離間語，若實，若不實。
疏：第五、言不乖離，名離兩舌。兩舌事成，能令離間。別中亦二：初對治離；後未破下，果行離。對治離者，即不破壞行，此唯約心。果行離者，通心及事，即是差別。今初，心者，謂傳說者必於心中憶持惡言，欲將破壞，方成離間，故文云無離間心，論經云無破壞心。及為破彼故等，而論云二種朋心受憶持者，謂詐現親朋，如野干詐親師子等。又狎密成疎曰離間，親舊成冤曰惱害。
二、果行離，差別有三，謂身、心、業，各有二義。身壞二義者，謂已破、未破，是離間體，故名為身。二、不喜下，明心壞二義：一、隨喜他，二、自心樂。三、不作下，業壞二義，謂若細若粗。細，則實有惡言；粗，則不實虛構。正傳離間之言，故名為業。今菩薩並離，故皆云不。
鈔：疏即不破壞行，此唯約心者，謂若有離間之心，發言，則成離間；今無此心，故無離間過。無離間心，即是離間對治。而論標云一、對治離，二、果行離竟，便云：對治離者，謂不破壞行：一者、心，二者、差別。乍觀此文，則似論主就對治離中分心及差別。然論意以對治離難解，故別釋云謂不破壞行：一者、心，二者、差別，自是雙釋對治及果行章。故下釋文牒心，釋對治，明不破壞行；牒差別，釋果。故疏以心屬於對治，以其差別屬果行也。
疏如野干詐親師子者，即四分律有善膊虎，與善牙師子為友，為野干所破。廣如彼說。
疏是離間體，故名為身者，身若是體，與業何異？身約正破，業約所傳，言業之粗、細耳。
所謂：毒害語、粗獷語、苦他語、令他瞋恨語、
現前語、不現前語、鄙惡語、庸賤語、不可樂聞語、聞者不悅語、瞋忿語、如火燒心語、怨結語、熱惱語、不可愛語、不可樂語、能壞自身他身語。
如是等語，皆悉捨離，
常作潤澤語、柔軟語、悅意語、可樂聞語、聞者喜悅語、善入人心語、風雅典則語、多人愛樂語、多人悅樂語、身心踊悅語。
疏：第六、言不粗、鄙，名離惡口。別中分二：初果行離；後常作下，對治離。前後諸業治望果行，非全次第，故先顯治，後能離果。今此歷別相對，先舉果行，一時彰離；後說能治，次第翻前，文義便故。先明果行。今果行中，先列所離，後明能離。今初有十七語，句各一義，而其論意展轉相釋。於中有二：前四一重總顯惡言體用，後十三語重顯前四。今初四語次第相釋：初一總明語體；次云何毒害，以粗惡獷戾故；云何粗獷，苦他故；如何苦他，令他瞋恨故。此之四語，義一名異。
後重顯中，初有四語，總釋前四。於中，初二明其語時，謂前四有對面、不對面故。後二明前語體不出二類：一、鄙惡，謂不遜故；二、庸賤，常無教訓故。後九別釋上苦他、令瞋為損之相。於中復二：初二明說前粗、鄙之言，自違於戒。何以違戒﹖以能苦他、令他瞋故。云何苦他﹖不喜聞故。云何令瞋﹖聞不悅故。餘七語明自瞋忿心中發言，令他違戒，起瞋生苦。初瞋忿語是自瞋語體，下能令他瞋。他瞋有二無饒益事：一、初五語翻喜生瞋，謂聞而不愛，如火燒心；憶時不樂，故生怨結、熱惱。熱惱者，令心胸閉塞。二、末後句違樂致苦，謂己有同意樂事，自身失壞，令他失壞，失壞相知之樂故。後如是下，明能離，可知。
第二、對治中有十種語，翻前諸語，而小不次。謂潤澤翻苦他、令瞋二語，柔軟翻毒害、粗獷。其現前、不現前無別體，故不翻。悅意語翻上瞋忿，謂和悅意中而發言故。樂聞、喜悅翻不樂、不悅。上說粗、鄙，故不悅樂；今說順人、天，故生悅樂。又悅意下，三語展轉相釋。善入人心翻如火燒心、熱惱、怨結。上以忿心發言，故如火燒等；今以言順涅槃，故令善入人心。風雅典則卻翻上鄙惡、庸賤。前則街巷陋音，今則言含經史故。愛樂、悅樂翻不可愛、樂，生三昧故。身心踊悅翻壞自身、他身，生親善故。
鈔：疏此之四語，義一名異者，義即體義，體一名異耳。疏後二明前語體不出二類者，論經無庸賤語，有不斷語，而論總釋四語之後，有對語、不對語、鄙惡、常行。釋曰：即以常行釋於不斷。又重釋云：於中現前語者，粗而不斷；不現前語者，微而不斷。意云：對面為粗，不對為微，不斷通二。今以經無不斷，別有庸賤，故更不舉；論中再釋。
疏自違於戒者，既能苦他，又令瞋恚，惱彼深故，違惡口戒，亦違自讚、毀他之戒。疏令他違戒者，令犯瞋戒，以憶持不樂，遂生怨結。前人求悔，善言懺謝，猶瞋不解，便犯重戒。
疏謂潤澤者，語必益他，名為潤澤，故翻苦他、令瞋二語。謂柔軟者，柔謂柔和，軟謂善軟。言為戒攝，故為柔軟。柔和即無毒害，善軟即無粗獷。獷謂獷戾，易傷折故；害謂損害，如劍戟故。今柔軟故，無損無害。論釋不獷，云：受行不斷。遠公云：常說非暫，故云不獷。故上釋獷，云易傷折。是故菩薩言必順道，盡未來際常行善言。斯亦天下之至柔馳騁天下之至堅也。
疏和悅意中而發言者，易。繫辭云：安其身而後動，易其心而後言。注釋云：易，和易也。翻上瞋忿，理必然也。疏今說順人、天者，世報適情，故云悅樂。疏又悅意下，三語展轉相釋者，重釋此三。上各別配故，故今展轉。謂云何悅意？可樂聞故。云何樂聞﹖聞者喜悅故。
疏善入人心等者，此以一語翻於三語。言今說順涅槃，故令善入人心等者，等取餘二。謂說涅槃，則如甘露入於身心，豈如火燒﹖聞清涼樂，豈當熱惱﹖內、外冥寂，怨結豈生？
疏生三昧故者，總出所以。前則聞時不喜，憶時不樂；今聞順三昧，法喜適神，憶其正受，輕安怡暢。而言多人愛樂者，論云怨親中人，無不愛樂，以言順三昧，何厚何薄。論又云：此語能作二種益：一、他未生瞋恨，令其不生，故聞愛樂，復生三昧，即是悅樂；二者、未生親友，令生故，即下身心踊悅。由自身心歡喜、敬信，亦令他聞歡喜、敬信。歡喜、敬信，即是踊悅。故疏云自身、他身，生親善故，翻前失於相知之樂。故古詩云悲莫悲兮生別離樂莫樂兮新相知。世俗之樂尚爾，況出世善友之樂哉！
性不綺語。
菩薩常樂思審語、時語、實語、義語、法語、順道理語、巧調伏語、隨時籌量決定語。
是菩薩乃至戲笑尚恆思審，何況故出散亂之言！
疏：第七、言辭不正，故云綺語。其猶綺文，總離，可知。別中亦二：先對治，後果行。前中八語：初一為總，故下結云戲笑尚恆思審。是以菩薩常樂三思而後言，則無散亂矣。下七語別。時之一字亦總亦別。總者，上言思審者，謂思合其時，語、默得中也。云何為時？謂彼、此無損，自、他成益時故。論云：善知言說時，依彼此語故。時語有幾？略說有三：一、教化時語，謂見非善眾生，勸發生信，令捨惡就善。即時字別義。次、三教授時語，令其憶念。實語者，不顛倒故。謂學承有本，轉相教誨。後二釋上云何不倒，以言含於義故，稱行法故。後、三教誡時語，令其修行。地持教誡差別有五：一、制，二、聽，三、舉，四、折伏，五、令喜。今三句攝之：一、謂有罪者制，無罪者聽，為順道理。二、於制、聽有缺，如法舉之；數數毀犯，折伏與念，云巧調伏。三、有實德者，稱揚令喜，故云決定。又此一句總結上四，謂若制，若聽，若舉，若折，皆須適時。二、是菩薩下，果行離中亦以輕況重。
鈔：疏三思而後言者，出論語。疏略說有三者，一、教化生信，二、教授生解，三、教誡成行。
疏即時字別義者，時即教化體也。以言含於義者，即經義語，義即義理，亦云義利。
疏有罪者制，如殺、盜等；無罪者聽，如畜長等。舉者，律云：不見不懺，惡邪不捨。舉棄眾外者，為除惡人。今此舉者，為除其罪。此是彰舉，非擯舉也。言如法舉者，具舉德故，謂：一、慈心，不以瞋恚；二、利益，不以損減；三、柔軟，不以粗獷；四、真實，不以虛妄；五、知時，不以非時。具此五德，名為如法。此云巧調伏，論云毗尼，釋以滅諍。毗尼云滅，亦調伏義。
疏又此一句下，上釋決定。下釋隨時籌量：一則籌量有罪、無罪，故律云知有罪、無罪，是名律師；二則通皆籌量制、聽、舉、折等，故疏總舉，皆須籌量得所。
性不貪欲。
菩薩於他財物、他所資用不生貪心，不願不求。
疏：第八、離貪。此下意三，但有對治，以貪等是業、有之本，更無所依，故非果行；以非果故，不可對之更立異因，故但有其一。今初離貪，謂離求欲心。
別中有三：一、事，二、體，三、差別。於他財物是事，他所攝故。此揀於己。他攝有二：一、己現攝用；二、己雖不在，作攝護想。二、他所資用是體，謂所貪物體。然用含二義：一、所用事，謂金等；二、資用事，謂飲食等。三、不生貪下，明差別，正顯能治。一、始欲名求，即他物想；二、希得屬己為願，即是樂欲；三、終起奪想為貪。此即方便及究竟，并前他物，即是五緣。故意三中，要具五緣。若闕究竟，但名煩惱。今皆性離，故以不不之。
鈔：疏以貪是業、有之本者，有即是業，亦是三有，故十二緣中過去名業，現在名有。而貪若未決，但名煩惱；決，即名業。故為業本耳。不似殺等，依貪等心，方顯身、口行殺等事。故云更無所依。所依既非攬因所成，不同殺等，故無果行。既無因、果，安有二離？
疏二、他所資用是體者，事但明他，揀於自己；體即金等，是所貪物體，揀非他用。有雖非我，貪不成業，如山、川等。疏一、所用事，謂金等者，然所貪物通於財、色。論略舉財，亦可於色決貪。是邪淫境，故此不論。疏三、終起奪想為貪等者，論經有二貪心，經云：不生貪心，不求不願，不生貪心。多是譯人見其言重，略去一貪。復比論經，倒為其次。疏依論次，亦倒釋經，前輕後重。是則貪心含於總、別。總，則三句皆不貪性。疏故意三中，要具五緣下，揀業異惑，即瑜伽意。本論亦云：前二為細，後一為粗。粗即成業，顯今菩薩，細亦不起，故並不之。
性離瞋恚。
菩薩於一切眾生恆起慈心、利益心、哀愍心、歡喜心、和潤心、攝受心，
永捨瞋恨、怨害、熱惱，
常思順行、仁慈、祐益。
疏：第九、離於忿怒含毒，故名離瞋。別中有三：一、別顯能治；二、永捨下，總顯所治；三、常思下，類通治益。今初，為六種眾生起六種治，論攝為五：一、於怨生慈，治於怨者欲加苦故。二、於惡行者生利益心，治當危苦故。三、於貧及苦生哀愍、歡喜二心。以此二心有通有別。通，則可知，故論合此。別，則貧窮者，愍之；憂苦者，令其喜樂。四、於樂眾生生和潤心論名利潤，治彼染著無利潤故。五、於發菩提心人起攝受心，攝令成故。
二、總離障中亦有六障。通障前六，非一一別對，故云總也。於此六中攝為三對：初二以己對他，用辨怨、親。生怨，故瞋；敗親，故恨。怨，則未生、已生，令其生長；親，則未生、已生，令不生長。次二唯約於己善、不善法，以明生長。障善名怨，增惡名害。皆有已生、未生。後二唯就於他愛、不愛事，明其生長。忌勝名熱，謂見他愛事；苦他名惱，謂見他不愛事。皆有已生、未生等。瑜伽云：瞋恚方便究竟者，謂於損害事，期心決定，正能成業。今並不行，故上云永離。三、類通治益者，謂前所不說者，亦常思慈祐。
鈔：疏治彼染著無利潤故者，以善法益令離彼放逸，則名利潤。五、於發菩提心等者，論云：於發菩提心眾生，恐於無量利益行中勤勞疲懈。今攝令起造，治彼疲懈，令不退轉。
疏非一一別對，故云總也者，論云：此慈心等有六種障，此非分別，亦非一障對。釋曰：言非分別者，亦非二障、三障對前一治，亦非一障對前多治等，故云非分別。今疏但云是總非別，已含上二義。
疏增惡名害，皆有已生等者，易故不顯。若依論中具委說者，自身善法，未生令不生，已生令滅，即障善法名怨；自不善法，未生者能生，已生者令增長，即增惡名害。後二於他亦然。於他身中不愛事，未生令生，已生者令增長，即苦他名惱；他身愛事，未生者令不生，已生者令不隨順，即是忌勝名熱。
疏前所不說者，上來略論六類之人起慈等六心，實則無生不化，無益不起。
又離邪見。
菩薩住於正道，不行占卜，不取惡戒，心見正直，無誑無諂，於佛、法、僧起決定信。
疏：第十、離於乖理推求。不言性離者，蓋文略耳。別中治七種邪見：一、住正道者，治異乘見，小乘對大，非正道故。二、不行占卜，治虛妄分別見，即是邪見。夫吉凶、悔吝，由愛、惡生，故云虛妄。三、不取惡戒，治於戒取。四、心見正直，治於見取。五、無誑者，治覆藏見。六、無諂，治詐現不實見。七、於佛下，治非清淨見。此所治七見，釋有二門：一、約行，二、約人。約行中，初一願邪，願小乘故。次三解邪，顛倒見故。然邪見、惡戒唯是外邪，見取一種通於內邪。謂學大乘者，執語成見故。次二行邪，藏非詐善故。後一信邪，信世間故，又於三寶決不信故。故瑜伽邪見方便究竟者，誹謗決定故。二、約人者，初四是邪梵行求眾生。於中，初一同法小乘，後三外道。次二是欲求。後一有求。今性不求，名離邪見。
鈔：疏不行占卜等者，邪見有二，此是淺近邪見，非撥無因果深厚邪見。疏夫吉凶、悔吝生乎愛、惡者，即周易意，初會已引。悔吝者，言乎小疵也。惡凶愛吉，而吉凶尤多。疏此所治七見下，上來別釋。此下料揀。
疏然邪見、惡戒唯是外邪者，邪見唯外。戒取有二：一者、惡戒，獨頭而起。此正是邪，故偏舉之；二、附正戒起，今所不取。見取亦二：一、執異見，亦獨頭起；二、附內法起。而戒取多獨頭起，故偏語惡戒為邪；見取少獨頭起，故多分附內。以難見故，疏家偏明；不獨起故，故疏云通內，則知有外。疏後一明信邪者，以信世間為究竟故，故為邪耳。疏次二是欲求者，即前藏非詐善，求五欲故。
佛子！菩薩摩訶薩如是護持十善業道，常無間斷。
疏：第三、佛子下，結成增上者。此有三義：一、徧護十善，即不闕義；二、常無間，即清淨義，誤犯之垢不起間故；三、常無斷，即常護義。具斯三義，得增上戒名。
復作是念：一切眾生墮惡趣者，莫不皆以十不善業。是故我當自修正行，亦勸於他，令修正行！何以故﹖若自不能修行正行，令他修者，無有是處！
疏：第二、復作是念下，攝善法戒，謂非唯律儀不闕不斷，常攝善法亦無斷闕。文中分三：初、略觀不善，起攝善行；次、佛子下，廣觀障、治，起攝善行；三、如是方便下，總結勸修。今初，分二：先明觀智；後是故下，明起願行。
今初墮惡道者，有三種義：一者、乘惡行往故，此即集因，經云皆以十不善業；二者、依止自身，能生苦惱，此即能墮一切眾生；三、常墮種種苦相處，斯即所墮惡趣。上二皆苦果。業者，因義；道者，通到義。既要用不善，方墮惡道，則非無因。所用唯是不善，故非邪因。後起願行者，由念眾生惡因、果故，便起大悲，要心二利。於中，先正修二利；後何以下，徵以反釋。
鈔：第二、攝善法戒，今初墮惡道者，此即明觀。此有三意：一、何所知，知諸眾生不斷十惡，墮惡道故；二、何因知，由前律儀，自斷惡故；三、何故知，菩薩大悲，本為物故。有三種者，疏依論，分三。一者、乘惡行往故，此即集因者，論經云：菩薩作如是思惟：一切眾生墮惡道者，皆以不離十不善道集因緣故。今經闕集因緣之言，即皆以字攝故。論釋云：集因者，受行故。謂十不善是所行法。若有受行，即墮惡道。
疏則非無因等者，論云：菩薩如是遠離無因、倒因，善解眾生自行惡行，住非法處故。非法處者，即是苦果。疏後起願行下，文有二意：一、明起願之由，由念眾生惡因、果故；二、便起願，故論通云：菩薩如是深寂思惟已，欲救眾生，知自堪能。
佛子！此菩薩摩訶薩復作是念：十不善業道是地獄、畜生、餓鬼受生因，
疏：第二、廣觀障、治，明攝善法中，謂觀五重善法，於上上清淨佛善起增上心，求學、修行攝善法戒清淨行故。若直就經文，亦分二別：先明觀智；後是故下，要心攝善。今論將後段攝屬佛善故，且分為二：先觀不善，唯是所治；後十善業下，觀於善法，通能、所治。今初具有苦、集。此中為明攝善，故略示其惡。既果舉三塗，則顯因亦三品，如後攝眾生戒，經文自具。
鈔：疏第二、廣觀障、治下，疏中有二：先總明來意。於中有二：先明觀，故論云復觀察障、對治、不善業道及果、善業道及果及上上清淨；後起增上心，求學下，即標舉行心。全是論文。
疏若直就下，釋文。先順經，則先明觀；要心攝善，是行。今論既通屬佛善，即佛善通於觀、行。則前四善但明於觀，以前三善，菩薩不行；其菩薩善，先已行故。
疏且分為二：先觀不善等者，此中總有四門：一、障、治分別，不善為所治故；二、凡、聖分別，天、人為凡，三乘為聖；三、大、小分別，二乘為小故；四、因、果分別，菩薩為因，佛為果故。四重之中，料揀五重十善。不善唯屬所治，是故別為一段。
十善業道是人、天乃至有頂處受生因。
疏：後攝觀十善具諸法門。然通相而辨，善皆能治，以順理益物，正反惡故。若隨相分，人、天之善猶為所治，是苦、集故。文分五重。今初、人、天十善，以人、天是世間之善，故不分之。實則亦具三品，謂人善為下，欲天為中，色、無色界為上。言三品者，或由三時之心，或約境有勝、劣，或心有輕、重，或自作、教他等。細論其義，多品不同，略言三、五耳。為不善者，反此，可知。瑜伽六十廣顯差別。
鈔：疏以順理益物，正反惡故者，明善是能治。故瓔珞云：順理生心名善，乖背為惡。又益物為善，損物為惡，故云正反惡故。
疏或由三時之心等者，略舉四重：一、約時，如欲行善時、正行善時、行善已時，三時俱重為上善，隨一、二輕為中，三時俱輕為下。二、約境者，如一不殺，不殺蚊蚋為上，不殺畜生為中，不殺人為下善。殺即反此。三、約心輕、重者，隨於一境，如殺一畜，猛利重心、處中心、不獲已而殺心為上、中、下三品之惡；三種不殺，即三品之善。四、約自作、教他者，具自、他為上，唯自非他為中，自雖不作而教他作為下。
疏細論其義，多品不同者，將上四事交絡相望，則成多品，如約殺境，境是一重；更以重心，則為二重；復三時重，即為三重；更教人殺，為其四重。餘可例思。
言為不善者，反此，可知者，此有二意：一者、通相，前但約不殺，今約殺等；二者、如一殺境，前來不殺蚊蚋為上善等，今殺蚊蚋為下惡，殺畜為中惡，殺人為上惡等。引瑜伽六十釋為不善，至下當明。
又此上品十善業道，以智慧修習，心狹劣故，怖三界故，闕大悲故，從他聞聲而解了故，成聲聞乘。
疏：第二、又此下，辨聲聞善。下三乘中，各有三段：初標所修善同，次顯所用功異，後結成自乘。
今聲聞中以智慧下，明所用異。於中，初句對前彰勝，以實相智修，不同人、天無智善故。通觀上來善、惡因果，皆是苦、集所觀境故。次心狹劣下，對後顯劣，有五種相：一、因集，由集小因，故心狹劣。狹謂修行少善，劣謂但能自利。二、畏苦，即怖三界故。三、捨心，即闕大悲，捨眾生故。上三唯劣菩薩，下二兼劣緣覺。四、依止，即經從他，謂必藉師教故。五、觀，即聞聲解了，謂聞人無我法聲，心通達故。三、成聲聞乘，結成自乘。然能治十善及與智慧，即是道諦；惡因果滅，善因果中使滅，名為滅諦。成聲聞乘，義含道、滅。
鈔：疏初標所修善同者，下四十善，唯佛一善獨云上上；前三但云又此上品十善，故云三乘。善同者，若準論經，菩薩亦云上上。然云上者，即前人、天善中三品之上，故五淨居是色界善為上，而聖依此修，故就上善，論其差別。
疏次顯所用功異者，此語即借莊子第一逍遙篇言也。惠子謂莊子曰：魏王貽我大瓠之種。我樹之成，而實五石，以盛水漿。其堅不能自舉也。剖之以為瓢，則瓠落無所容，非不呺然大也！吾為其無用，而掊之。莊子曰：夫子固拙於用大矣！宋人有善為不龜手之藥者，世世以洴澼絖為事。客聞之，請買其方百金。聚族而謀曰：我世世洴澼絖，不過數金。今一朝而鬻技百金，請與之！客得之，以說吳王。越有難，吳王使之將。冬，與越人水戰，大敗越人，裂地而封之。能不龜手，一也；或以封，或不免於洴澼絖，則所用之異也。今子有五石之瓠，何不慮以為大樽而浮乎江湖，而憂其瓠落無所容！則夫子猶有蓬之心也夫。今借此言。一種十善猶不龜手之藥也。凡夫用之，處乎生死；二乘用之，纔能自免，則猶漂絮也；菩薩用之，兼濟無外，則裂地而封矣。
疏於中，初句對前彰勝者，三乘皆有勝、劣分別。然前劣亦名所觀境界，後勝即是能觀之行。言以實相智修者，以經云以智慧修習，論經云與智慧觀和合修行，論云智慧觀者，觀實相觀故。釋曰：謂實相者，即四諦理。雙照事、理，實也。四諦之義，下當結示。即以智慧心中修十善故。
疏一、因集者，昔集小因，今成小行；依之集道，故名為集。二、畏苦者，厭當苦故。三、捨心者，即唯求自度。下二兼劣緣覺者，四、不及自悟，五、不及觀緣。彼經云聞聲，論云：觀者，念音聲故。何者音聲﹖我、人、眾生等，但有名故。釋曰：此中論意：言聲聞者，謂眾生、我、人但有名故，名為念聲，義說聞聲，非要耳聞。應具二義。故瑜伽八十二云：從他聽聞正法音聲，又令他聞正法涅槃，故曰聲聞。即聲聞聲聞。又瑜伽八十四說四種聲聞。今是趣寂。四聲聞義，玄中已明。
疏三、結成自乘者，論云：如是彼音聲解入，故眾生無我，非法無我。意云：唯生無故，但成聲聞乘。疏然能治下，結成四諦為聲聞乘。惡因、惡果，二體俱亡；善體不亡，故上為道。迷勝義愚等，起於十善，此便順滅；滅此，異於人、天。言成聲聞乘，義含道、滅者，道即因乘，滅即果乘。
又此上品十善業道，修治清淨，不從他教，自覺悟故，大悲、方便不具足故，悟解甚深因緣法故，成獨覺乘。
疏：第三、緣覺善。所用異中，初句總明。以能修習，名修清淨；未能圓修，不名具足。次不從下，別顯，有三種相：一、自覺，謂異聲聞，不從他聞，顯依止勝。二、大悲下，不能說法。大悲不具，無心起說；方便不具，力不堪說。若有利物，多但現通。此劣菩薩。三、悟解已下，即觀少境界。少有二義：一、對前顯勝，以是利根，但觀苦、集，便悟甚深之觀，勝於聲聞；二、對後彰劣，但觀人無我法，不同菩薩求佛大智等故。上之二乘，廣如瑜伽本地中說。
鈔：疏第三、緣覺善者，然緣覺、聲聞各有二類，總相而說：聲聞觀諦，緣覺觀緣；聲聞依聲，緣覺依現事。而各成二者，一、聲聞聲聞，謂本求聲聞，亦觀四諦，於最後身值佛成果；二、緣覺聲聞，謂昔求緣覺，觀十二緣，於最後身值佛為說十二因緣教，依聲悟故，名緣覺聲聞。言緣覺二者，一、緣覺緣覺，謂本求緣覺，於最後身不值佛世，自藉現事因緣得道；二、聲聞緣覺，謂先求聲聞，悟得初果，未現涅槃，人、天七返，七返滿已，值無佛世，藉現事緣而得道果。今此就其緣覺緣覺，以明善法，此人勝故。
疏方便不具，力不堪說者，緣覺出世，無九部經故；此無所依，故不能說，非是智慧劣於聲聞。餘可準知。
廣如瑜伽本地分中者，有十七地，聲聞地當第十三，從二十一論至三十四即此卷中明緣覺地。第十四終，此卷建立緣覺有五種相：一、種性，二、道，三、習，四、住，五、行。言種性者，謂由三相，應正了知：一、本性獨覺，先未證得彼菩提時，有薄塵性；由此不樂憒鬧，深樂寂靜。二、有薄悲性，於利生事不樂。三、有中根性，是慢行，希願無師、無敵而證。二、道，亦有三：一、百劫親承佛，修蘊善巧等；二、值佛世，近善士聞法，未得煖等；三、已得沙門果，未究竟。三、習者，依其三種習菩提分。四、住者，初名麟角，樂寂靜處；後二名部行，亦樂部眾等。五、行，謂依村落等，守根正念，神通化物，不言說法。又云：一切本來，一向趣寂。釋曰：今經論中通三種性，總句修習，顯已有習，亦有道。初、自覺者，即是麟角；二、不能說，即是彼行，亦是前明薄悲種性；三、觀少境界，有二意：前意由有道故，後意通相而明。餘多大同。
又此上品十善業道，修治清淨，心廣無量故，具足悲愍故，方便所攝故，發生大願故，不捨眾生故，希求諸佛大智故，淨治菩薩諸地故，淨修一切諸度故，成菩薩廣大行。
疏：第四、菩薩十善。所用異中有四種相：一、因集，二、用，三、彼力，四、地。四中，初一行因，次二行相，後一行位。
言因集者，宿習善根依之起行。此又三義：一、依一切善根起行故，即修治清淨具足。具足，即一切善義。今經闕此二字，則不能異上辟支。此明自利。二、心廣者，即利他心。三、無量者，即大乘心，是二利行體。二、具足悲愍，是菩薩用。三、方便所攝，即以四攝攝生，是彼悲力。四、發生下，皆顯地義。地雖有十，就三祇滿處，略舉三地以攝餘七。一、發生大願，即淨深心初地。二、不捨眾生，即不退轉地。雖得寂滅，不捨眾生，即八地。三、希求佛智等，即受大位地，是第十地。此有三句：一、觀求行證，智度滿故；二、盡淨諸地障故；三、盡淨諸度蔽故。三、成菩薩廣大行，結成自乘。
鈔：疏第四、菩薩十善，疏文有三：初舉論四名；次四中下，料揀；後言因集下，依論牒釋。疏二、具足悲愍，是菩薩用者，論云：見諸眾生習行苦因及受苦時起悲愍心。意云：見行苦因，愍其當苦；見已受苦果，悲欲拔之。
疏一、觀求行證，智度滿者，論云：三者、受大位地，是故求證佛廣大智。二、盡淨諸障，斷二十二愚。已斷二十，唯如來地亦有二愚：一、於一切所知境界極微細著愚，二、極微細礙愚。佛善方斷。論云：此中但說菩薩地廣成便足。何故復說地淨、波羅蜜淨？釋曰：此意云：第十地淨，但用初句，即顯智地已滿，何用後二﹖論答意云：以下二句顯成初句深廣之行，謂：一、從初地來展轉淨障，至此究竟，故論云：有上上清淨故。二者、一地一度淨，故論云：第一法清淨故。第一法者，即波羅蜜義。
又此上上十善業道，一切種清淨故，乃至證十力、四無畏故，一切佛法，皆得成就。是故我今等行十善，應令一切具足清淨！
疏：第五、佛善。上上是總；一切下，別。有四種義，顯上上事。前三屬佛，後一菩薩思齊。一者、滅，謂不善業道共習氣滅，故種智清淨；二者、捨，謂乃至證十力、無畏、不共之法，捨二乘故；三者、方便，謂於菩薩乘一切佛法，皆善巧成就故；四、菩薩求無厭足，故云是故我今等行十善。上雖列五重十善，凡、小但將化物，非己所行；菩薩十善，先已安住，故唯要心，等行佛善。佛善望己，是餘殘未修。一切智中，自在純熟，方為具足；亦滅習氣，故云清淨。
鈔：第五、佛善，疏前三屬佛者，是顯佛德，唯明觀門。後一思齊，乃有二意：一、約所求德，二地思齊，即是行門；二、顯佛法殊勝，亦是觀門。四中，一、對凡，彰淨；二、對小，彰捨；三、通觀諸菩薩，明方便；四、以自對佛，明求。
疏一者、滅者，謂不善業道。此是止惡。止惡對習，故有共言。疏二者、捨者，謂十力等自在成就。十力降魔，所作增上，二乘所無，故名為捨。疏三、方便者，通舉菩薩善巧修習，令佛十善得圓滿故。疏四、菩薩求無厭足，疏文有四：一、舉經明求；二、上雖下，揀所行善；三、佛善望己下，舉論意帖，論云餘殘無厭足故；四、一切智下，釋經應令具足清淨之言。
如是方便，菩薩當學。
疏：結勸，可知。
佛子！此菩薩摩訶薩又作是念：十不善業道，上者地獄因，中者畜生因，下者餓鬼因。
疏：第三、佛子！十不善業道下，利益眾生戒，文分為二：初廣明攝生；後佛子！菩薩如是護持於戒下，結成益生之戒。
前中顯此戒增上，有五種義：一者、智，二者、願，三、行，四、集，五、集果。今初，謂善知眾生苦因、果故。文分為三：初、總明知因；二、於中下，別顯知果；三、佛子下，結成苦因。
今初、總中果有三塗不同，因有三時階降，論名時差別。三時復二：一者、約心，謂如殺生，欲殺、正殺、殺已三時俱重，名為上者；隨一時輕，為中者；三時俱輕，為下者。二、約時，謂少時、多時、盡壽作等。餘有三品，如上十善中說。復應於一一塗中各有三品等。然依正法念經，三塗各有邊、正：正者為重，邊者為輕。正鬼望邊畜，則餓鬼罪重。故雜集等，鬼次於獄；若正畜望邊鬼，則畜生罪重。故今云下者餓鬼因。
鈔：第三、攝眾生戒，疏前中顯此戒增上者，即論初生起，云：已上依大悲利益眾生戒增上。上但自善，今悲兼濟，故云增上。
疏論名時差別者，論就智中，云：有三種相：一者、時差別，二者、報差別，三者、習氣差別。今以後二在知果中，知因是時差別。
疏盡壽作等者，盡壽為上品，多時為中，少時為下。而言等者，此是瑜伽五十三明於百行，亦名百非。十善用之，名為百行；十惡用之，即是百非。等者，等取少分殺、多分殺、全分殺、自作、教人，以無量門稱揚、讚述。見殺生等，深生慶悅，生大歡喜。歷於十惡，即為百非。
疏餘有三品，如上十善者，上十善中釋三品竟，反例云：為不善者，反此，可知。瑜伽六十廣顯差別。今指三品者，彼略有四：一、約三時，今已明竟；二、約境，有勝、劣；三、約心，有輕、重；四、約自作、教他。前十善中，勝境不殺，善則為下；不傷蚊蚋，是上品善。今即反此，如前已明。
三、約心，有輕、重者，初義約三時輕、重；今約一時，即有輕、重。故經說言：重心殺蟻，過於輕心殺人等。輕心、中容、重心以為三品，此心輕、重亦約能起煩惱，有上、中、下故。瑜伽第八云：軟，謂不善者為軟品貪、瞋、癡所起等三品。自作、教他，輕、重如前善中故。
瑜伽六十廣說者，正說於惡。論云：殺生所引惡業，有其四句：一、有作而非增長，謂為愚童及不思、已悔等；二、不作而增長，謂思欲殺等事；三、俱；四、俱非。可知。餘業亦爾。意三業中無第二句，於初句中無不思而作、他逼令作。釋曰：即上四句，第一為中品，第二為下品，俱為上品，俱非或誤殺等並非三品。上皆瑜伽意。若準如來祕密藏經，大迦葉問佛：十惡，何者最重﹖佛答言：殺及邪見。釋曰：此即十惡互望。次又云：十惡等，乃至小罪，堅執名犯；若不堅執，乃至無間，不名為犯。釋曰：此即約心，意明邪見執著為重。言不犯者，意是輕微。故下文中初云：盜塔寺物，不名為犯。後言：此人因此墜墮，因此解脫，如人自天墜地，亦因地起。次經又云：父得緣覺道，子斷父命，名殺中重；奪三寶物，名盜中重；母若出家，得阿羅漢，共為不淨，是淫中重；若以不實語謗佛，是妄語中重；若兩舌語壞賢聖僧，是兩舌中重；若罵聖人，是惡口中重；言說壞亂求法之人，是綺語中重；若五逆初業，是瞋恚中重；欲劫奪持戒人物，是貪中重；邪見中重，謂之邊見。結云：此為十惡中重。釋曰：此即約境勝、劣，但舉其重，中、下可知。又云：迦葉！若有眾生具斯十惡，解知如來說因緣法無我，無人，無法，本性常淨，不說此人趣向惡道。何以故﹖無積集故。釋曰：此即淨名理觀懺意；亦是上來無執著心，不名為犯；亦同如來為闍王說無能殺等。非今正要，義便故來，令人解滅。疏依正法念經，三途之中各有邊、正者，可知。
疏：二、別顯知果中，十不善中各有二果差別：一、報果差別，所謂三塗異熟；二、習氣果差別，即人中殘報，是正報之餘。經中若生人中，得二種是。然雜集、瑜伽等論開習氣果以之為二：一、約內報，名等流果，即如經辨；二、約外報，感增上果。今經闕此，下依彼顯。異熟報果，十惡攸同，今但解釋等流、增上。然二等流多是前重後輕，輕即方便等流，重即正惡等流。
鈔：疏即人中殘報者，天中亦有殘報，人中重故，多故，所以偏說。
疏雜集、瑜伽等論開習氣果以之為二者，即雜集第七。故論云：又十不善業道異熟果者，於三惡道中，隨下、中、上，受旁生、餓鬼、捺落迦異熟。等流果者，各隨其相，感得自身眾具衰損，所謂壽命短促、常貧窮等，如其所應。增上果者，各隨其相，感得所有外事衰損，所謂外具乏少光澤，是殺生增上果。下引經列釋，而等流但舉其一，多同此經。正惡等流，其增上果亦唯舉一，唯邪淫果但言塵坌，妄語則云多諸臭穢。餘並大同。然十善亦有三果，等流但云謂即於彼處，各隨其相，感得自身眾具興盛；增上果者，謂即於彼，各隨其相，感得外事興盛，更不別說。亦應例惡，得長壽、無病等，以經及論不別顯故，疏亦不明差別餘報。瑜伽第九大同此說。若準俱舍論，云：何緣此十各招三果？答：此令他受苦、斷命、壞滅故。且初殺生，令他受苦，受異熟果；斷他命故，受等流果；令他失減，受增上果。餘惡例知。顯宗四十四中，義亦同此，而以受苦為其加行，墮於地獄；根本斷命，感於等流。又一師云先受異熟，後受近增上及遠增上。與今大同，則加行、根本俱招三果。疏多是前重後輕者，以瞋恚等流前輕後重，故云多也。
於中殺生之罪能令眾生墮於地獄、畜生、餓鬼。若生人中，得二種果報：一者、短命，二者、多病。
偷盜之罪亦令眾生墮三惡道。若生人中，得二種果報：一者、貧窮，二者、共財不得自在。
邪淫之罪亦令眾生墮三惡道。若生人中，得二種果報：一者、妻不貞良，二者、不得隨意眷屬。
妄語之罪亦令眾生墮三惡道。若生人中，得二種果報：一者、多被誹謗，二者、為他所誑。
兩舌之罪亦令眾生墮三惡道。若生人中，得二種果報：一者、眷屬乖離，二者、親族弊惡。
惡口之罪亦令眾生墮三惡道。若生人中，得二種果報：一者、常聞惡聲，二者、言多諍訟。
綺語之罪亦令眾生墮三惡道。若生人中，得二種果報：一者、言無人受，二者、語不明了。
貪欲之罪亦令眾生墮三惡道。若生人中，得二種果報：一者、心不知足，二者、多欲無厭。
瞋恚之罪亦令眾生墮三惡道。若生人中，得二種果報：一者、常被他人求其長短，二者、恆被於他之所惱害。
邪見之罪亦令眾生墮三惡道。若生人中，得二種果報：一者、生邪見家，二者、其心諂曲。
疏：十惡即分為十：初、殺生中，殺令夭折，不終天年，故得短命，即正惡等流；二、未死受苦，故獲多病，即方便等流。怖無精光，感外增上，資具等物乏少光澤。二、盜損彼財，故獲貧窮，令其不得稱意受用，故共財不得自在；感外田苗，霜雹損耗。三、淫中，令其妻不貞故，方便詃誘故。淫之穢污，感外臭惡塵坌。四、妄語等流，又誹謗約違境，被誑約違心。言無實故，外感農作事業多不諧偶。五、兩舌中，令他離間故，親友成怨故；由出不平之言，外多險阻。六、惡口中，語體惡故，語用惡故，言恆有諍，違惱他人；外感荊棘、砂鹵等事。七、綺語，言無人受，機不領故；語不明了，自綺錯故。以言綺故，外感果物不應其時。八、貪欲中，已得，不足故；未得，欲求故。貪，則念念欲多，感外增上日日減少。九、瞋恚中，二種等流似前輕後重：見其不可意，故求彼長短；二、惱害彼故，瞋不順物之情。外感增上，其味辛苦，又多惡獸、毒蟲。十、邪見，還生邪見之家，若水之流濕；心見不正，故多諂曲。總由不正，故外感上妙華果，悉皆隱沒。似淨，不淨；似安，不安。是以觀果知因，應當除斷。
鈔：疏若水之流溼者，周易。乾卦云：水流溼，火就燥，雲從龍，風從虎。則各從其類也。
佛子！十不善業道能生此等無量無邊眾大苦聚。
疏：三、結成苦因，無邊苦聚由此生故。
是故菩薩作如是念：我當遠離十不善道，以十善道為法園苑，愛樂安住；
疏：第二、是故菩薩下，明願。依智起願，願為眾生，自修善故。但離惡因，惡果自亡；願修善因，善果自至。
問：惡名殺等，離即不殺，不殺即善。離惡、住善，二相寧分﹖答：此有二意：一、離殺，謂離作犯；住善，謂住止持。體則不殊，約持、犯分二。作持、止犯反此，可知。二、離惡，但是惡止；住善，兼於善行，具有止、作二持。止如前釋，作義云何﹖前三聚初已略指陳，今當重釋，謂：非唯不殺，護眾生命如護己命，是第一善；守他財物如自己有；他妻亦然。實語、軟語、和合、饒益，是語四善。非直無貪，更能惠施；非唯不瞋，慈悲和悅。何但無於邪見﹖乃成就正見，智慧深廣。斯即作也。
鈔：疏護眾生命如護己命下，亦即是前對治離也。
自住其中，亦勸他人，令住其中！
疏：第三、自住下，明行。依願起行，如誓修故。於中，初依前願，以起自行；後亦勸下，依於自行，正攝眾生。
佛子！此菩薩摩訶薩復於一切眾生生利益心、安樂心、慈心、悲心、憐愍心、攝受心、守護心、自己心、師心、大師心，
疏：第四、佛子下，明集者，依增上悲，念眾生故，生十種心。此十亦可俱通一切。論就別相，為八種眾生：一、於惡行眾生，令住善行，故名利益；二、為苦眾生，令得安樂；三、於怨憎眾生，慈不加報；四、於貧苦者，悲欲拔之；五、於樂眾生，愍其放逸；六、於外道，攝令正信；七、於同行者，護令不退；八、於攝一切菩提願眾生，取如自己，以願同故。後之二心亦約此類，但後勝於前。九、觀彼眾生乘大乘道，進趣之者，敬之如師；十、觀集具足功德者，敬如大師。
鈔：疏依增上悲，念眾生故者，正釋集字。依前攝善，起悲攝生，名戒增上；今依上悲，欲拔眾生，悲心能起利眾生事，故名為集。
疏論就別相，為八種眾生者，此之十心與離瞋中六心有同有異，故論解釋亦小不同。前六心者，一、慈心，二、利益心，三、哀愍心，四、歡喜心，五、利潤心，六、攝受心。望此十心，有四差別：一、離、合不同，前惡行眾生，此分為二，所謂惡行及外道故；前攝菩提願眾生，此分為二，謂同行眾生及攝菩提願眾生故。二、通、別不同，前於貧乏及苦眾生共起二心，所謂憐愍及與樂心；今此別與，謂於苦眾生生安樂心，於貧生悲。三、起心不同，前於貧所起憐愍，憐貧苦故；今於非貧所起於悲心，欲拔苦故。又復前者於樂眾生起利潤心，令捨放逸，住善法故；今起憐愍心，念其當受眾苦報故。四、前、後不同，前第二惡行眾生，此為第一；彼第四苦惱眾生，此為第二；彼前第一怨讎眾生，此為第三；彼前第三貧窮眾生，此為第四。除此四異，餘皆相似。
疏四、於貧苦眾生者，前但言苦，即違緣逼迫；今言貧苦者，順緣不足。言愍其放逸者，當受苦故。故經云：福德力故，生多放逸；生放逸故，即無持戒心。以是因緣，故墮地獄。然十句為八者，後三通為菩提，有下、中、上。下劣於己者，攝如己心；等於己者，推如師心；勝於己者，同於佛也。
疏：第五、作是念言下，集果。依前悲心，起勝上欲，欲拔濟故。文中救攝十類眾生，皆言又作。文各有二：先觀所化；後我當下，興濟拔心。前即所治，後即能治。前集之中，欲顯差別，以其十心對八眾生；今十類中，一一生所容有如前十心救拔。十中，初一解邪，故論云：依增上顛倒為首。餘九行邪，論開為三：初五化欲求眾生，求外五欲故；次二化有求眾生，求三有中正報之果故；後二化梵行求眾生，求出道故。通上為四。然此所化但攝集中前六，而闕後二者，以集者益物之心，起心義寬，乃至緣於具德，生師仰故。今此正論救拔，故後二並非所救。縱其同行退轉須化，亦無大乘之外別有安處可云拔出。
作是念言：眾生可愍，墮於邪見、惡慧、惡欲、惡道稠林。
我應令彼住於正見，行真實道！
疏：今第一、化顛倒眾生中，先所化中邪見為總，謂四顛倒。理外推求，故名邪見。次惡慧、惡欲，此二是別：常、樂二倒名為惡慧，專念分別，方得行故；我、淨二倒名為惡欲，不假專念，即能行故，以性成故。由計我、淨，便欲名等，如涅槃說。後惡道稠林者，結其邪見為諸過因。惡道者，非正道故，顯前顛倒為現行煩惱行處。稠林者，亦為隨眠之因。後結能治中，住於正見通翻上邪，行於實道翻惡道稠林。
鈔：疏惡慧、惡欲者，論云惡意、惡心。梵云末那，此翻為意；梵云末底，此翻為慧也。聲勢相近，譯者之誤，今經為正。
疏我、淨等者，然其四倒，因計五陰。依法計我，謂想、行蘊；依身計淨，謂依色蘊。取象思慮，任運計我；薄皮所覆，任運計淨。故不假專念。若計心為常，多由思度；計受為樂，要對境忘念。則我、淨如俱生，常、樂如分別，故有難易。遠公以我為常本，淨是樂原，便以本末釋難易。因說有九種本末：一、如起信，真如為本，無明為末，依於真如，有無明故；二、無明為本，三倒為末；三、三倒之中見倒為本，想心為末；四、三倒為本，四倒為末；五、四倒之中我、淨為本，常、樂為末；六、四倒為本，生惡道稠林為末；七、即此為本，起現行惑為末；八、諸惑為本，諸業為末；九、諸業為本，苦果為末。今但舉第五耳。此之九重，於斯非要，亦有少理，故復錄之。
疏由計等者，計我，多欲名；計淨，多欲色。如涅槃者，發心品已引。疏行於實道者，論釋正念；正念即四念，治四倒故。
又作是念：一切眾生分別彼、我，互相破壞，鬭諍，瞋恨，熾然不息。我當令彼住於無上大慈之中！又作是念：一切眾生貪取無厭，唯求財利，邪命自活。我當令彼住於清淨身、語、意業正命法中！又作是念：一切眾生常隨三毒，種種煩惱因之熾然，不解志求出要方便。我當令彼除滅一切煩惱大火，安置清涼涅槃之處！
疏：第二、化欲求眾生中五段，分二：初三化現得五欲受用生過，後二化未得五欲追求時過。前中即分為三：一、受不共財，二、受無厭足財，三、受貯積財。
今初，已得之物，不與他共，於費用時生瞋過也。先明所治，互相破壞以為總句。破壞有二：一、鬭諍於言中，二、對怨於心中。即分別彼、我。瞋恨已下，結其增長。由瞋恨故，思念作報，身心惡行熾然不息。
能治之中，慈能治瞋；如來之慈，乃名無上。
二、化受無厭財眾生，求時無厭，以生貪過。初所治中有二：一、貪取無厭，明內心難滿。二、唯求財利者，形於身、口；邪命自活，結上三業。
後三業正命以為能治。
三、化受貯積財，積而不散，順生三毒，增煩惱過。初所治中，染著生貪，散用生瞋。若積而能散，何有貪、瞋？癡迷上二。言種種煩惱因之熾然者，直觀經意，因上三毒，更生煩惱。若準論意，因貯積財，積財即是煩惱因體。云何熾然？謂寶翫受用，數為煩惱之所燒故。然癡有二過：一、迷前二，亦復不知何者是火、云何為失。二、無求出意，故云不解出要，謂既迷火宅之為樂，寧有出心！
後能治中，涅槃清涼，煩惱火滅故。上三即起煩惱眾生。
鈔：疏二、對怨於心中者，以文不次，故舉帖之。疏結上三業者，邪語、邪業，皆屬邪命故。謂寶翫受用者，寶翫即貪，受用即瞋。煩惱所燒，通三毒說。
疏然癡有二下，別明癡相。疏亦復不知下，成上迷前貪、瞋之二，即法華意。彼經云：父雖憐愍，善言誘喻，而諸子等樂著嬉戲，不肯信受，不驚，不畏，了無出心，亦復不知何者是火、何者為舍、云何為失，但東西走戲，視父而已。然彼經火通因、果，故彼經云：為度眾生生、老、病、死、憂、悲、苦、惱、三毒之火。今此正明三毒之火。寶翫受用，亦即果火。故彼經云：亦以五欲財利故，受種種苦。失謂不知失於法身，亦是不知苦、集過失。此中正明起惑，故疏不引。何者為舍，舍即五蘊，次文用之。
疏二、無求出意者，即迷滅、道，即是不知何者為舍。是故疏云迷火宅之為樂，是不識滅，不解修道，以求出離，為無求出意。
又作是念：一切眾生為愚癡重暗、妄見厚膜之所覆故，入陰翳稠林，失智慧光明，行曠野險道，起諸惡見。我當令彼得無障礙清淨智眼，知一切法如實相，不隨他教！
疏：第二、有二願，化未得五欲追求時過，即造業眾生，分二：初一明追求現報，造諸惡行；後一明追求後報，造有漏善業。
今初，先所治中有四種過：一、愚癡覆心過。於中愚癡是癡體，重暗是癡相，亦是癡過。餘皆癡過。一、重暗者，迷現在苦，不知是苦；二、妄見者，於現下苦妄見樂故，如見空華；三、厚膜者，不見未來當受苦報，如眼厚膜，都無所見也。
二、入陰翳下，增惡遠善過。初句增惡：由迷異熟愚，順不善行，增長結使，名入陰翳稠林。後失智慧光明者，此明遠善也，癡為善行障故。
三、行曠野險道，明受苦報過。生死長廣，迥無所依，喻之曠野；多難障礙，復名險道；流轉稱行。
四、起諸惡見者，即無正對治過。論云謂多作罪因，於臨終時見惡報相，心生悔、見者，或悔先所修，或起惡見，故名悔、見。而不能集正對治，所以名過。
後能治中，先得淨慧眼，是體。此眼有二能：一、見如實相；二、由見實相，即不隨他。具斯二義，名真慧眼。以此二句總翻前過，見前皆實故。
鈔：疏一、愚癡者，然其四過，皆是集惡行過。癡是根本，謂為現小樂，造於罪行，招當大苦，故為愚癡。重暗下六字，別明三過，二字為一，其之所覆障通上二義。
疏二、入陰翳下，開此過名以為二義。初增惡中陰翳是癡，稠林喻使。使即隨眠。由愚癡心與使為因，以因依果，為陰翳林。故疏云增長結使。增長結使，即是增惡。此增惡事，即業之過。此明遠善者，論云：遠離無漏智慧。無漏智慧，即是善也。亦由於癡，為此善障。
疏三、行曠野險道者，疏取論意，按經以釋。然此二句，論經不同。故彼經云：墮大黑暗處，隨其所見，到種種險道。論釋云：受至大對過患，如經墮大黑暗處故。是中對者，黑暗示現，如暗中行，處處障礙。如是相似法故，受大對事成，至諸惡趣，是故名墮。此釋上句。多作罪因，於臨終時見惡報相，心生悔見過，如經隨其所見，到種種險道故。見險道者，悔見故，見本罪相，不能集彼對治正見。隨其所見者，於死時故。釋曰：二經文異，皆上句明果，下句明因；而論經險道在因，今經險道在果。今經曠野即大黑暗處，行即墮義。今疏解釋亦不違論，但略受生至大對之言，為受苦報過耳。大即曠野，對即障礙。故疏云生死長廣，即曠野名大；多難障礙，即是對字。論語小僻，故按經釋耳。經云起諸惡見，即論經隨其所見，對種種險道。惡見是能對。故論釋下句，但云多作罪因，於臨終時見惡報相，意明下句是因；所到險道，即上句之果，故釋上句，云受大對事成，至諸惡趣，是故名墮。由此，今經善得論意，譯迴險道在於上句。刊定不知此意，便合此經二句，釋論隨其所見，到種種險道；復將前遠善失智慧光明為論初句受至大對；或言今經闕論上句墮大黑暗處。俱不曉也。
疏或悔先所修者，謂解追悔，不能修習觀行對治，但生追悔以擾於心。故淨名令慰喻有疾菩薩，云：說悔先罪，而不說入於過去。二、疏或起惡見者，謂或平生曾修少善，造罪至多，臨終惡報，撥善無益，名為惡見。
疏一、見如實相者，通於事、理：事實，明信因、果；理實，不取諸相。故論經云：得不隨他一切如實無障礙智故。
又作是念：一切眾生在於生死險道之中，將墮地獄、畜生、餓鬼，入惡見網中，為愚癡稠林所迷，隨逐邪道，行顛倒行，譬如盲人，無有導師，非出要道，謂為出要，入魔境界，惡賊所攝，隨順魔心，遠離佛意。我當拔出如是險難，令住無畏一切智城！
疏：二、化追求後報習善行者，隨順險道過，謂以迷出世勝義愚，造福不動業，求未來報，則常在險道。
前所治中十句，分三：初句自體，謂即生死故；二、將墜下，障礙，謂在之，難出故；三、隨順下，明失，謂住之，失於出離善故。今初、自體，謂由世間少善為根本故，則人、天報危，故名險道。
二、障礙者，皆險道中事。文有八句，迷於苦、集、道、滅，如次各二。一、明有苦，謂心雖求出，而行順三塗，如臨深淵，故云將墜。二、入惡見網中，此明迷苦，於苦果中妄生樂想，為惡見網縈，如世險道，葛藟交加。三、為愚下，迷於集因，謂為愚癡所覆，不知煩惱，不覺業空。若加深林，不見危險。四、隨逐下，明其造集。世寡正道，學即隨邪；復起邪業，為行顛倒行。如險路多歧，動入豺狼之徑，雖疲行不已，欲進反迴。五、譬如盲人，顯無道體。無正慧眼，但得果貪著，愛欲所盲。故法華云著樂癡所盲，即斯義也。如無目涉險，茫無所之。六、無有導師者，明闕道緣。導師者，謂佛、菩薩。既離明導，有二種失：一、當生惡道；二、今世、後世雖處人、天，放逸障見，故佛雖出世，有不見聞，如盲無導師。若不陷深坑，則坐而不進。七、非出要道，謂為出要者，正迷於滅。希求涅槃，而趣異處，謂於梵天乃至自在依、正之所以為涅槃，推斯邪解以為正見，如在險道，以塞為通。八、入魔等者，顯有滅障。五種妙欲是魔境界，貪著為入；六塵劫善，謂之惡賊，被牽為攝。
三、隨順下，二句明失：初句依止怨故，失離惡法；後句遠善友故，失進善法，人、法俱失。
後能治中，拔出險道，總離前惡；住無畏城，是能離之處。若曠野遇城，眾難何畏？近對上文，若無知動念，則順魔心，而遠佛意；寂、照雙運，即出險難，而入智城。上來化欲求竟。
鈔：疏初句自體者，此句亦總亦別。別即所隨生死自體；總即能在，謂修善人也。總，疏已明，故但明自體。疏佛雖出世者，具七難故，除佛前後。疏乃至等者，以論云謂梵天等、梵世間等，以為出世正見故。釋曰：梵天是正，梵世間是依。
疏初句依止者，以論經有三句，論云：離善導師，依不善地，如經遠善巧導師故；二者、依止怨地，如經入魔意稠林故；三者、遠離作善知識地，如經遠離佛意故。今經以初似三，故略無初句；疏盡論意，合初二句，釋經一句。依止怨故是第二句，失離惡法即第一句，以依止怨，必失、遠於離惡之師。此二相成，故得合一也。
又作是念：一切眾生為大瀑水波浪所沒，
疏：第三、有二段，化有求眾生：初一道差別，謂五趣流轉；後一界差別，三界繫閉。今初，先過，後治。過中，初句為總；入欲下，別。總即沒在大河過，六道漂溺，如彼大河，求有沒中，所以是過。然總中含下別義，亦是賴耶瀑流、七識波浪。
鈔：疏初一道差別者，然道約輪轉，故喻河流；界約難出，故比牢獄。皆增苦過。下明外道、小乘多乖道過。
疏求有沒中者，造善等業，求於有果，名為沒中。疏然其總中者，總以六道為河，今取賴耶恆轉也。七識波浪，並如前說。
入欲流、有流、無明流、見流，生死洄澓，愛河漂轉，湍馳奔激，不暇觀察，為欲覺、恚覺、害覺隨逐不捨。
疏：別中，彼大瀑水波浪有三種相：一、自體漂流，謂五趣因、果；二、身見下，為因起難，謂處之多害；三、安六處下，便成大失，失出離道。
今初、自體有五種相：一、深，二、流，三、名，四、漂，五、廣。但有其一，已為難度，況具斯五！漂沒何疑？
一、深者，即具足四流無量水，故為煩惱河。二、生死洄澓者，流也。上總四流煩惱因深，故此苦果常流無竭。上二即漂溺處，於此生死而漂溺故。三、愛河漂轉者，名也。前明四流雖無惑不攝，愛潤生死，由此漂溺，偏受河名，如愚墮河，愛即難出。四、湍馳等者，漂也。此有二義：一、顯河急，故云湍馳奔激。謂雖寶愛身，欲令長久，而念念不住，是漂溺時；二、由急故，不能如實知其過失，亦復不見涅槃彼岸，故云不暇觀察，是為如此漂溺。五、為欲覺等隨逐者，廣也。謂隨欲等覺，徧覺五塵，故名為廣。依此漂溺。涅槃則以欲等以為毒蟲。
鈔：疏故此苦果者，相續義故，如河雖深，若無流續，則易枯涸。疏於此生死者，瑜伽八十六明由五種相，當知順流而被漂溺：一、若於此漂溺，二、由此漂溺，三、依此漂溺，四、如此漂溺，五、漂溺時。疏已具注於文之下，兼解釋本論。以經別加四流，異於愛故，合四與五以為一漂。疏由此漂溺者，即瑜伽第二。由愛故漂，如河有大名，其必深廣，如恆河等。疏一、顯河急者，即瑜伽第五漂溺時也。緩水易度，生死若緩，聖道可生；壯色不停，剎那遷變，纔欲修道，三昧已無。此即約果。
疏隨欲等者，五塵之境，皆有順、違，故生三覺，亦兼八覺，如發心品。此即約因，故云依此漂溺。若無惡覺，即無漂故，即瑜伽論五中第二。
疏涅槃則以欲等者，即第二經純陀反教文殊，令顯佛無為。喻云：譬如貧女，止他客舍，寄生一子。是客舍主驅逐令去。攜抱是兒，欲至他國，於其中路遇惡風雨，寒苦並至，為諸蚊虻、蜂螫、毒蟲之所唼食。僧宗曰：為其邪學之所抗折，譬之風雨；未免煩惱吞噬善根，譬如毒蛇、蟲。今疏意云：經以六道喻河流等，即是果河，應以欲等譬於毒蟲。例如宗釋，論無別釋，故引異釋耳。
身見羅剎於中執取，將其永入愛欲稠林，於所貪愛深生染著，住我慢原阜；
疏：第二、起難，有四：一者、執，執著我、我所窟宅，不能動發，故云身見羅剎於中執取。言於中者，於陰窟之中。執取之言亦含戒取。二、將其下，轉還，謂先捨欲已，得生上界；由身見執，還生下界欲念之中。若準涅槃，愛、見皆為羅剎。論經云愛見水中羅剎者，譯者迴文不盡。三、於所貪下，中著，謂於受用時求欲等樂著故。四、住我慢原阜者，增慢，謂於受用事時中我慢、大慢、憍慢自高輕彼故。慢令心高，故喻原阜。上不停法雨，下不見性水，廣平曰原。原自是高，原上加阜，則慢上過慢。對涅槃岸，以水為患；對佛性水，則原阜為非。賢首云：四中，初一見，次二愛，後一慢。愛中，一、種子不滅，故還來；二、現行深著，故泥溺。如人在河，四事難出：一、被執住，二、被迴流，三、為泥溺，四、滯枯洲，不到彼岸。合喻，思之。
鈔：疏第二、起難，有四者，初一見，次二愛，後一慢。由身見執者，亦即俱舍由二不超欲由三復還下。釋曰：此即五順下分結。由二不超欲者，即欲貪及瞋；由三復還下者，即身見、戒禁取、疑。經唯身見，故前行疏云執取之言亦含戒取，是同還欲界之惑，略無疑耳。故貪、瞋二，如守獄卒；身見等三，如防邏人。
疏若準涅槃下，欲會論經，先引涅槃。愛、見羅剎，皆乞浮囊，義如前引。迴文不盡，正會論文。若盡，應云：水中愛見羅剎。故於中執取，正於水即果流，故疏配蘊窟。
疏求欲等樂著者，此是論文。初求五欲，得已樂著；眾生處處著，故有等言。
疏受用事時中我慢、大慢、憍慢者，多恃才能，云受用事。大慢等，即三地有文。我慢，於等自大，故云大慢；於上不恭，說為憍慢。自高陵物，總顯慢義。而云原阜者，爾雅云：高平曰陸，大陸曰阜。
疏四、滯枯洲者，論經云：我慢陸地之所焦枯。論云：一、執，二、轉還，三、中著，四者、洲故。
安六處聚落，無善救者，無能度者。
疏：三、明失中有三：一、善道無出意失，安六處聚落故此無善因；二、惡道無救失此無救緣；三、無能度者，異處去失，謂離自善行，生諸難處，不值佛故此雙闕因、緣，通善、惡道。
我當於彼起大悲心，以諸善根而為救濟，令無災患，離染寂靜，住於一切智慧寶洲！
疏：後能治中，初起化心；後以諸下，成化行。化行有六：一、與善因，謂六度萬行以為船筏；二、作救緣；三、令無苦患；四、令離集染；五、證涅槃寂靜；六、令得菩提大智。皆翻上三段，思之。云何能得此益﹖論云：以如實法。云何如實﹖了生死實性本如，即苦患而證涅槃；見煩惱本源性離，即集染而成大智。如斯教者，真與善因，真能救也。
鈔：疏皆翻上三段者，謂：一、自體，二、起難，三、明失也。六
中，如一、與善因，即離自體；既無自體，即無難及失。餘五亦然，故云皆翻也。
又作是念：一切眾生處世牢獄，多諸苦惱，常懷愛、憎，自生憂怖，貪欲重械之所繫縛，無明稠林以為覆障，於三界內莫能自出。
我當令彼永離三有，住無障礙大涅槃中！
疏：第二、明界差別，先過，後治。過中，初句為總。三界繫縛，猶如牢獄，求有處之，所以為過。次多諸下，別。別明世獄有五過隨逐：一、苦事，二、財盡，三、愛離，四、有縛，五、障礙。三界之獄亦然。此五示五種難差別：一、無病難，無病是樂，病則有苦，與彼為難。下難義準之。苦謂身諸病苦，惱謂心病愁惱。二、常懷愛、憎，是資生難。愛彼資生，求而不得；憎彼貧窮，遠之強會。三、親難，親愛別離，故生憂怖。四、戒難，雖生上界，暫離犯戒，不免戒行相違，還為貪械所縛。謂報盡起於欲惡，明上二界非欲永滅，故此貪欲通繫三界。五、見難，雖得世間八禪定智，亦為無明所覆，與正見相違。
後能治中，若如實了知三界之相，無有生死，非實非虛，則自無障礙，果證圓寂。
鈔：疏一、苦事等者，一、鞭、杖楚撻故，二、費用資財，三、親屬分張，四、枷鎖著體，五、垣墻防邏。法說。五中，前三苦者，一、病苦，二、求不得苦，三、愛別離苦。四、戒難者，謂後二是業，一犯戒業，上二界離無慚、愧，故不起犯戒；五、見難，當邪見業，癡為本故。
又作是念：一切眾生執著於我，於諸蘊窟宅不求出離，依六處空聚，起四顛倒行，為四大毒蛇之所侵惱、五蘊怨賊之所殺害，受無量苦。我當令彼住於最勝無所著處，所謂滅一切障礙無上涅槃！
疏：第四、有二段，化梵行求眾生，分二：初段化邪梵行求，令捨邪歸正；後段化同法小乘，令捨權歸實。
今初，先明過中，初句為總，謂執著於我過。然諸外道執見雖多，以我為本，斷、常等見皆因此生。
次於諸蘊下，別。別有六句：前三失道故，遠第一義樂；後三失滅故，具足諸苦。今初，一、於諸蘊窟宅不求出離者，無始發方便，謂彼外道眾生欲趣涅槃，以有我故，於五陰舍不能動發。二、所趣不真，內入無我，故名空聚；我想妄計，徧於六根，故名為依。三、造行不正，既求涅槃，應行八正，翻行邪道四顛倒行，以彼計蘊身、受、心法為淨等故。後三中，一、四大乖違苦，謂老、病、死苦，人皆欲遠，由計我故，四毒常侵；二、五陰隨逐苦，五蘊具諸結過，常能害人善法，故云怨賊；三、受無量苦者，上不說者，皆在其中，亦總結前五也。
後能治中，上由計我，處處生著，唯大涅槃是無著處。云何能得﹖謂如實法。如實法者，略有三義：一、上怨賊等，外道不知，計我處之；今菩薩教之觀過，了無有人。二、假以世喻，喻所不及，則五陰等過於怨等。三、知其實性，人、法俱空，皆是最勝無所著處。餘如涅槃二十一說。
鈔：疏無始發方便者，則顯二是中間，所趣不真；三是終造，即行不真。此三失道，翻有妄集；後三失滅，翻有妄苦。前二內苦：一、四大即老、病苦，二、五盛陰苦。三、總餘五苦。人皆厭苦，由著我故，不能得出。疏唯大涅槃者，翻前失滅；得如實法，翻前失道。三種如實：前二事實，後一理實。
疏餘如涅槃二十一說者，即南經也，北經當二十三，皆高貴德王菩薩品。經中廣說三惡覺過，令起六念善覺。後有此喻。經云：善男子！譬如有王，以四毒蛇，盛之一篋，令人瞻養餧飼，臥起摩洗其身。若令一蛇生瞋恚者，我當準法，戮之都市！爾時其人聞王切令，心生惶怖，捨篋逃走。王時復遣五旃陀羅，拔刀隨後。其人迴顧，見後五人，遂疾捨去。是時五人以惡方便，藏所持刀，密遣一人，詐為親善，而語之言：汝可還來。其人不信，投一聚落，欲自隱匿。既入聚中，窺看諸舍，都不見人。執諸坯器，悉空無物。既不見人，求物不得，即便坐地，聞空中聲：咄哉，男子！此聚空曠，無有居民。今夜當有六大賊來。汝設遇者，命將不全。汝當云何而得免之﹖爾時其人恐怖遂增，復捨而去。路值一河，其河漂急，無有船筏。以怖畏故，即取種種草木為筏。復更思惟：我設住此，當為四大毒蛇、五旃陀羅、一詐親者及六大賊之所危害。若渡此河，筏不可依，當沒水死。寧沒水死，終不為彼蛇、賊所害！即推草筏，置之水中；身倚其上，手抱腳蹋，截流而去。既達彼岸，安隱無患，心意泰然，恐怖消除。釋曰：上具引經，在文可知。下合文廣。今當撮略云：菩薩摩訶薩得聞、受持大涅槃經，觀身如篋，地、水、火、風如四毒蛇。蛇有四毒見毒、觸毒、氣毒、齧毒，常伺人便；性各別異，敬養無益。四大亦爾。又蛇以呪藥可治，四大亦爾。應遠離之，趣八聖道。五旃陀羅，即是五陰。彼旃陀羅令人恩愛別離，怨憎集會。又嚴器仗，則能害人；常有害意，徧害一切；人無手足、刀仗、侍從，則為其害。五陰亦爾，令人遠善近惡。煩惱自嚴器仗，常害一切。若無戒足慧刀、善知識侍，則為其害。陰又過彼：彼害不能令墮地獄，但害有罪，亦不自害；財貨可脫，不必常害；唯在一處，殺已不墮。五陰反此。有智之人應當遠離，依八正道、六度萬行，令心如虛空，身如金剛。一詐親善以喻於愛，常伺人便，令人輪轉，但見身、口，不見其心。愛但虛妄，無有真實。愛又過彼，無始終故，難知故，難遠故。若有智慧，不為其害。空聚落者，即是六入。無人，人空；器等空者，以明法空。凡夫遠望，生不空想；菩薩知空。六大賊者，即是六塵，劫人善法，不擇好、惡，令貧、孤露，作一闡提；無善防衛，則為其劫。又遇大賊，賊劫現在，唯劫欲界；塵劫三世，亦劫三界。唯菩薩勇健，有善僕從，不為其劫，直去不迴。河喻煩惱，猶如駛流，深難得底，墮未至底，即便命終。眾生亦爾，未至空底，即便輪迴二十五有。河唯沒身，不沒善法；煩惱反此。故應勤修六度萬行，以為船筏，至涅槃岸。餘如彼經。
又作是念：一切眾生，其心狹劣，不行最上一切智道。雖欲出離，但樂聲聞、辟支佛乘。我當令住廣大佛法、廣大智慧！
疏：第二、化同法小乘。初起過中有三：初、不求大因過，利生懈怠，為狹；佛法無量，退沒不證，為劣。二、不行下，不願大果過。三、雖欲下，明修行過，不定聚眾生實有大乘出離之法，而修行小乘。
後能治中廣大佛法，即諸度萬行，登地已上，名為廣大，皆佛因法；廣大智慧，通於因、果，翻前狹劣，總名廣大。上來廣明攝眾生竟。
鈔：疏不定聚眾生實有大乘等者，然三聚皆有，且約長時；入正定聚，動經多劫，故唯不定，則可迴也。疏廣大佛法者，亦是教道；智慧，即是證道。
佛子！菩薩如是護持於戒，善能增長慈悲之心。
疏：第二、佛子下，結成攝生之戒。護持於戒，即前律儀及攝善法；故能增長慈悲之心，即益生戒。
佛子！菩薩住此離垢地，以願力故，得見多佛所謂：見多百佛、多千佛、多百千佛、多億佛、多百億佛、多千億佛、多百千億佛。如是乃至見多百千億那由他佛，
於諸佛所，以廣大心、深心恭敬，尊重，承事，供養，衣服、飲食、臥具、醫藥一切資生，悉以奉施，亦以供養一切眾僧，以此善根迴向阿耨多羅三藐三菩提；
於諸佛所，以尊重心復更受行十善道法，隨其所受，乃至菩提，終不忘失。
是菩薩於無量百千億那由他劫遠離慳嫉、破戒垢，故布施、持戒清淨滿足。
譬如真金，置礬石中，如法鍊已，離一切垢，轉復明淨；
菩薩住此離垢地，亦復如是，於無量百千億那由他劫遠離慳嫉、破戒垢，故布施、持戒清淨滿足。
佛子！此菩薩，四攝法中愛語偏多，十波羅蜜中持戒偏多；餘非不行，但隨力隨分。
佛子！是名略說菩薩摩訶薩第二離垢地。
疏：第二、位果。唯無發趣，三果同前，故論云有同者、無者。亦名果校量勝者，三果皆勝初地故。初、調柔中三：一、調柔相；二、佛子！此菩薩下，別地行相；三、佛子！是名下，總結地名。初中三，謂法、喻、合。法中三：初、見諸佛為練行緣。二、於諸佛下，明能練行。於中，先供養；後於諸佛下，受法。更受十善，即學佛善也，是戒地故。三、是菩薩下，所練淨中對前勝者，以離慳嫉、破戒二種垢故。初地菩薩戒未淨，故施亦未淨。前就初地，說檀度滿，令更轉淨，以離二垢，說名離垢故。故喻初地金，但火鍊以除外垢；今此置礬石中，兼內淨體明，云一切淨。法合，可知。二、別地行中，以離語四過，說愛語偏多。
菩薩住此地，多作轉輪聖王，為大法主，具足七寶，有自在力，
能除一切眾生慳貪、破戒垢，以善方便令其安住十善道中，為大施主，周給無盡。布施、愛語、利行、同事如是一切諸所作業，皆不離念佛，不離念法，不離念僧，乃至不離念具足一切種一切智智。又作是念：我當於一切眾生中為首，為勝，為殊勝，為妙，為微妙，為上，為無上，乃至為一切智智依止者！
是菩薩若欲捨家，於佛法中勤行精進，便能捨家、妻、子、五欲。既出家已，勤行精進，於一念頃得千三昧，得見千佛，知千佛神力，能動千世界，乃至能示現千身，於一一身能示現千菩薩以為眷屬。
疏：二、菩薩住此下，攝報果。先明在家；後若欲下，出家。在家中二：先上勝身，即金輪王；後能除下，明上勝果。
若以菩薩殊勝願力，自在示現過於是數百劫、千劫乃至百千億那由他劫，不能數知。
疏：三、若以菩薩下，願智果，並如初地。
爾時金剛藏菩薩欲重宣其義，而說頌曰：
疏：第三、重頌中有十五頌，分三：初、十頌位行。於中有四：初、一頌頌十種直心，二、有二頌頌律儀戒，三、二頌半頌攝善戒，四、有四頌半頌攝眾生戒。
疏：二、有四頌頌位果。
疏：三、有一頌結歎所說。二地竟。
鈔：二地竟。
疏：第三、發光地。所以來者，前戒，此定，義次第故。又前三地寄同世間施、戒、修法，前二施、戒竟，今此顯修。故深密云：前位能持微細戒品，未得圓滿世間等持、等至及圓滿聞法總持；為令得此，因說此地，令勤修學。此則具前二意。
鈔：第三、發光地，疏所以來者，來意中三：初、正明，二、引證，三、會釋。今初，有二意：一、就三學，二地是戒，三地是定，四地已上皆屬於慧，故為次第，則令初地亦屬戒收。
疏又前三下，二、約寄位，謂初地為施，二地為戒，三地為修。此三所以名世間者，世間有情多分行故。故俱舍云：契經說有三福業事：一、施類福業事，二、戒類福業事，三、修類福業事。此云何立福業事名？頌云：施戒修三類各隨其所應受福業事名差別如業道。釋曰：類謂性類，此三各別一類性故。定名修者，頌云：等引善名修極能熏心故。謂離沈、掉，名之為等；引生功德，名之為引。此定地善極能熏心，令成德類，故獨名修。
疏故深密下，引經證。
疏此則具前下，三、會釋也。謂：一、前位持戒，未得等持，即三學意；二、既言未得世間等持，即寄位意。在文，可知。
疏：言發光者，智論四十九名為光地，本論及金光明、十住婆沙等，皆名明地。光之與明，眼、目殊稱，皆略無發字。仁王名明慧，慧亦是明，義旨皆同。
今統收下經及諸經論，總有三義立發光名：一、以初住地十種淨心為能發，勝定、聞持為所發光。以安住地竟，方始聞法，修得定故。
故瑜伽四十八云：由聞行正法光明、等持光明之所顯示，故名發光地。由內心淨能發光明，是故說名增上心住。既言由內心淨能發，明知以十淨心為能發也。攝論、金光明經，意皆同此。二、以聞持為能發，勝定為所發。以聞法竟，靜處修行，方發定故。瑜伽亦說等持為光明故，此約地中釋之。
三、以勝定、總持並為能發，彼四地證光明相以為所發。故下論云：彼無生慧，此名光明。依此光明，故名明地。此約地滿釋。唯識亦云：成就勝定、大法總持，能發無邊妙慧光故。謂由得勝定，發修慧光；由得總持教法，發聞、思光。彼無邊慧即是三慧。故上本分論云隨聞、思、修，照法顯現，謂就此慧中，四地證法為所照，三慧光明為能照，三慧是彼證智光明之相。
餘諸經論，言雖少異，並不出此。故十淨心唯是能發，證光明相唯是所發，勝定一種通能、所發。是以此地偏得增上心名。
鈔：疏言發光下，二、釋名。於中三：一、敘異名，二、申正解，三、總結揀定。初中及金光者，即第三經。經云：無量智慧光明三昧，不可傾動，無能摧伏，聞持陀羅尼為作本故。是故三地說名明地。言十住論，即十住毗婆沙，當第一。仁王，下當釋之。
疏今統收下，第二、正釋。後故瑜伽下，引證。於中四：一、正證聞持等而為所發；二、由內心淨下，證明三學；三、既言下，疏指後義，釋成能發；四、攝論下，引例釋成。攝論即當第七。論云：由無退轉等持、等至所依止故，大法光明所依止故，名發光地。世親釋云：由此地中與三摩地、三摩鉢底常不相離，無退轉故，於大乘法能作光明，名發光地。無性釋曰：由無退轉等持、等至所依止者，謂此地中證希有定，能發智光，明了諸法，故名發光。得已不失，名無退轉。諸靜慮定名為等持，諸無色定名為等至。等持者，心一境性；等至者，正受現前。大法光明所依止者，謂此地中與定相應，無退轉故，於諸大乘契經等法得智光明。此地是彼所依因，故名為發光。釋曰：此二釋，論皆當第七，大同小異，故疏略指同於瑜伽。次云金光明者，如前已引。
疏二、以聞持能發下，即第二、前所發以分能、所。於中三：初、正立；二、以聞法竟下，以聞釋成；三、瑜伽下，引證結成。
疏三、以勝定下，第三、會取第一、二種所發以為能發。於中分二：先正立；後故下論云下，引證。於中四：一、引本論；二、引唯識；三、謂由得下，釋唯識意以成前義；四、故上本分下，引上本分，成唯識義。
疏餘諸經論下，第三、總結揀定。上恐學人欲見異釋，故委出之，實無異轍。餘論之言，今當更出。顯揚第三云：三、發光地，謂諸菩薩住此地中，善修治第二地，故超過一切聲聞、獨覺地，證得極淨三摩地，蘊大智光明之所依止。是故此地名為發光。則亦不異前矣。
又上言仁王名明慧地者，即下卷中明三賢、十聖各修一觀門，皆名法師故。故經云：大牟尼言：有修行十三觀門諸善男子，為大法王，從習忍至金剛頂，皆為法師依持建立。今言第三地者，彼經云：復次名明慧道人，常以無相忍中行三明觀，知三世法無來無去，亦無住處，心心寂滅，盡滅三界癡煩惱故，證得三明一切功德觀故。釋曰：立名小異，義理同經。
疏故十淨心下，此前總結，此下揀定也。
疏：若所離障，通約三慧。故本分論云：暗相於聞、思、修諸法忘障。
唯識名暗鈍障，謂所知障中俱生一分，令聞、思、修法忘失。彼障三地勝定、總持及彼所發殊勝三慧。入三地時，便能永斷。由斯三地說斷二愚及彼粗重：一、欲貪愚，此障勝定及彼修慧；二、圓滿陀羅尼愚，此障聞、思慧及障彼圓滿陀羅尼故。
鈔：疏若所離下，第三、離障：初、舉本分，其名委具；二、引唯識，立名則總，釋義委具。於彼論中，先釋障，後釋愚。障中忘失三慧，故名暗鈍。三慧別障，如下愚中。今但總說。後由斯已下，釋斷二愚。一、欲貪愚，但略舉愚。應有問云：上標所知，今何得舉欲貪煩惱？答：彼次論云：彼昔多與欲貪俱，故名欲貪愚；今得勝定及修所成，彼既永斷，欲貪隨伏，此無始來依彼轉故。釋曰：以欲貪故，多住散亂，故障定、修慧；以此欲貪依障而轉，障盡欲亡。
疏二、圓滿陀羅尼下，此持通四：一、法持，二、義持，三、咒持，四、能得忍持。以聞、思慧與彼聞持極相近故，所以偏說，非不障修。
疏：若約所證，唯就總持，名證勝流真如。唯識云：謂此真如所流教法於餘教法極為勝故。梁攝論云：從真如流出正體智，正體智流出後得智，後得智流出大悲，大悲流出十二部經，名為勝流法界。故下經中能捨身命，求此善說。
鈔：疏若約所證，唯就總持者，四、證如，以明所流是教法故。然所證如，論自釋云：此有二意：一、由得三慧照大乘法，觀此教法根本真如。如即勝流。故論釋云：此如流教最為勝故。二、若證此如，說法勝故。故疏結云能捨身命，求此善說。善說即勝。然捨此身下，即無性菩薩釋攝論言謂此所流教法最勝，故捨身命，求此善說，不以為難。
疏：其所成行亦唯禪及求法，
鈔：疏其所成行亦唯禪者，即下厭分；及求法行，即方便攝行。莊嚴論云：第三住能生欲界，而不退禪。
疏：其所得果亦法及禪。梁攝論云：通達勝流法界，得無邊法音果。金光明云：三地發心，得難動三昧果。下文四無量、五神通等，皆定所攝。
鈔：疏其所得果亦法及禪者，下引梁論證於得法，引金光明證於得禪。
疏：次、正釋文，總分三分：初、讚請分，二、正說分，三、重頌分。今初，六偈分二：前三慶前，後三請後。前中，初偈集經者序，後二偈發言讚能、所說。於中善哉是總，第八句是結。別明能說有二：前偈有慈，後偈有悲，故云利益。所說亦二：前偈教相，故云律儀；後偈證相，故云微妙。真實者，契理故；無異者，千聖同轍故；無差別者，理貫事故。後三請後中二：初二偈大眾請：前偈總請三地之法，謂如彼教法相應三智之業；後偈別請十度行法，以地地通有故。慈悲是願，道謂道力，佛清淨行即無漏智。末後一偈上首請。
爾時金剛藏菩薩告解脫月菩薩言：佛子！菩薩摩訶薩已淨第二地，欲入第三地，當起十種深心。
疏：第二、正說分中，先明地行，後辨地果。前中四分：一、起厭行分，二、厭行分，三、厭分，四、厭果分。此地修禪，厭伏煩惱，亦厭於禪，故名厭地。設忻大法，亦為厭故。正住地心，住於八禪，故但名厭。初入地心，觀修彼行，名厭行分。趣地方便，起彼厭行。地滿心中，得無量等，是厭之果。亦可初一是入心，餘三是住心。
今初分中有三：初、結前起後；二、何等下，徵列十心；三、菩薩以是下，結行入位。初中標起，云十種深心。論經云深念心，則異前二地，單云深心，謂更以十心念前十深心故。瑜伽云：若菩薩先於增上戒住已得十種清淨意樂，復由餘十淨心意樂作意思惟，成上品故，入增上心住。
鈔：疏前中四分者，疏文分三：初、總科；二、此地修禪下，解釋；三、亦可下，對屬三心。疏則異前二地下，疏取彼經以揀今文。言更以十心者，能念，即此地初十心，於禪定中求欲深故；所念，即是二地初十心，以欲求禪，卻念淨戒，戒清淨故，乃得禪定。次引瑜伽，證成上義：先明所念；後復由餘十下，即是能念。起此十心，在於地前；修成下、中，未入此地。故成上品，方入三地。三地即是增上心住。
何等為十？所謂：清淨心、安住心、厭捨心、離貪心、不退心、堅固心、明盛心、勇猛心、廣心、大心。
疏：二、徵列中十心，義分四對：初二一對根本建立，次三一對方便發修，次三一對修已成就，後二一對德用自在。此四對中，皆前離過，後明成善。
初言淨心者，離過也。論云依彼淨深念心，謂依二地淨心，起此趣地淨心。故瑜伽云：一者、作意思惟：我於十種淨心意樂已得清淨故。二、安住心者，依不捨自乘及前十故。此二依前，故云根本建立；後八依前起後。
次第二對方便發修者，論云志求勝法，起善方便。三地勝定、總持，名為勝法。於中，前二句離過：一、懸厭當欲，二、離於現貪；後一造行進善。若不勝進，則名為退，故異第二。若準瑜伽所修對治，不復退失，故下頌云不害。若失對治，則有害故。
第三對中，初一離過，謂自地煩惱不能壞，故名堅固心。自地即第二，以初十心未增，未入三地故。後二成善：初句體成，依等至八禪，出、入自在，故云明盛；後句用成，即依前句禪定自在力，雖生下地，而不退失，故云勇猛。故下經云於禪能出能入者，即明盛也。又云不隨禪解脫力生者，是勇猛也。地滿方成。今此作是思惟，即得入地。故瑜伽十心，皆有作意思惟之言。
第四對中，初句自行離過。依欲界生，煩惱不能染，故論名快心，晉經名勝心。皆以有智，故不染煩惱。今言廣者，兼不樂狹小故。後句利他自在。依利眾生，不斷諸有，故云大心。此廣、大二心與前、後有異。
鈔：疏初言淨心者，然十皆清淨，初句兼總，偏得淨名。疏依不捨自乘者，謂所住大乘之法，堅心不動。此句是總。下及前十者，即前地十不捨淨戒，方得定故。
疏若不勝進，即名為退者，此未得不退，故論云五、依不捨自乘勝進。
疏謂自地煩惱者，釋云二地。二地有何煩惱？謂障三地者是二地惑。今不現前，故云不壞。疏等至八禪自在者，論云三摩提自在。三摩提是古梵語，即三摩鉢底，此云等至故。
疏皆以有智，故不染煩惱者，以有智故，慶快殊勝，處染不染。疏此廣、大二心與前、後有異者，諸處有智上求為大，有悲兼物為廣。前地亦以不染為大，利他名勝。今以利他非小乘故，亦得名大；智不求狹，亦得稱廣。
菩薩以是十心得入第三地。
疏：三、結行入地，謂於前十心作意思惟，便入增上心住。
佛子！菩薩摩訶薩住第三地已，
所謂：無常、
苦、不淨、不安隱、敗壞、不久住、剎那生滅、非從前際生、非向後際去、非於現在住。
疏：第二、佛子！菩薩摩訶薩住第三下，厭行分中有三：一、修行護煩惱行，以觀有為可厭患故；二、見如是下，修行護小乘行，求一切智，深念眾生，捨狹劣心故；三、菩薩如是厭離下，修行方便攝行，欲攝眾生，不離無障礙智，究竟方便等故。又此三段攝前三位：初及第二一半攝修行住；次護小乘狹心下，攝無恚恨行，以慈悲故；後段攝等一切佛迴向，思惟佛智，度眾生故。
鈔：疏厭行分中二：先正科；後又此下，攝位。前二自分，後一勝進。自分，護小乘之過；勝進，依前進修。
疏：今初，二十句分二：初十觀無常，即知有為體性；後十觀無救者，即就人彰過。今初，分三：初顯觀時，謂住地已，揀前趣入。
疏：次觀一切下，總辨所觀。言如實相者，此有二義：一、事實，謂無常等；二、理實，謂即不生等。今文具二。
疏：後所謂下，別示其相，文有十句：初總，餘別。總云無常者，論云是中命行不住故，謂命行二字是所無常法，不住二字是無常義。相續名命，遷流名行；命舉於內，行通內、外。故下別中分出依、正。
鈔：疏命行二字是所無常法者，即經有為字。此同涅槃我觀諸行，悉皆無常。
疏：別中九句：初五句云何此無常，即前命行；後四句何者是無常，即前不住。初中有二義：一、隨事，前三內報以顯無常，後二外報以顯無常；二、據義，五句以苦等四觀共顯無常。初句即苦，論云依身轉時力，生三種苦故，謂三苦依三受，三受依觸生，故依身轉，方能生苦，即是無常；二、即不淨，依飲食力，形色增損故；三、不安隱者，依不護諸惡力，橫夭壽等；四、敗壞者，依世界成力，成必滅故；五、不久住者，此句依無我，謂資生依主，無有定力，屬於五家，非一處住，不定我所，反顯我無。
鈔：疏云何此無常，即前命行者，命行是論，經即有為，此問無常所以，亦無常法。疏何者是無常，即前不住者，不住是論，經即無常字，此問無常體、相故，下經云剎那等故。
疏論云依身轉時力，生三種苦者，內報遷移，名身轉時；從觸生受，從受生苦，已是無常，況三苦更起，故是無常。由轉生苦，故轉為力。疏形色增損者，食為便利，資內污穢；垢污不淨，顯現於外。故云不淨。以增損故，即是無常。
疏依不護諸惡力等者，論經此句亦云無常。遠公云：此以無常顯於無常，以夭壽等粗相無常顯於有為法性是無常；無我理細，不顯無常。今經異論，云不安隱，故疏直釋，不配無常及與無我，而通兩意：作無常釋，不異遠公；作無我者，遇緣夭逝，不自在故。下第五句正無我所，故彼疏云不定我所，反顯我無。
疏：後四何者是無常。然無常有二種：一者、少時無常，即剎那生滅；二、自性不成實無常，謂三世緣生，俱無自性，故不成實體。即下三句：一、非從前際生者，過去已滅故；二、非向後際去者，現在即滅，無容從現轉至未來故；三、非於現在住者，念念遷謝，求其住相不可得故。
約三世遷滅，求生等相，皆不可得，即入不生不滅，是無常義。此中三世約相續門，如因前身有今身等；若依生滅門，則應從未來藏流入現在，遷至過去。二門不同也。
鈔：疏然無常有二種者，遠公云：應有三種：一、分段無常，分段兩向用之。向前為無常所以，今此為無常體性，故此分段不出此二。少時，亦名念念無常，故次經云剎那生滅，四相遷故。
疏二、自性不成實下，疏文有四：一、總釋名。二、即下三句下，別釋經文。三、約三世遷滅下，結示文意。經從前際生，即是生義；今非從故，名為不生。向後際去，即是滅義；今非向故，名為不滅，亦應不住。不住通於無生無滅，為對生滅是無常義，顯不生、滅是無常義，順淨名故。四、此中三世約相續門下，揀門不同。謂諸經論中辨法有二：一、相續門者，約就三時以辨一法，當知是法從於過去來，向於後世。如人說言：我從生來，向於老去。今是此門，故云非從前際生等。二、以三時對別諸法，名生滅門，是則一法隨時為三。三法相望：過去已去，當者方來，現者今住。故引有部從未來藏入現在等。則謝往，名過；過往背今，稱之為去。在當，名未；當起之法趣現，名來。亦可來者是其現義。當法未現，名為未來；今名現法，住現相故，名為現在。依此門辨無生滅義故。今依前門，故於未來義則可具言：過去已滅，未來未至，現在無住，故無生滅。今依前門，故於未來卻名不去。是故結云二門不同。
又觀此法無救無依，與憂、與悲、苦、惱同住，愛、憎所繫，愁慼轉多，無有停積，貪、恚、癡火熾然不息，眾患所纏，日夜增長，如幻不實。
疏：第二、又觀下，明其無救。初句總顯。言此法者，即前無常。今又觀之，不出生、老、病、死，如四方山來，無逃避處，無能救者。別有九句，約生、老、病、死。初四約死以顯無救。此相顯故，所以先明。一、無依者，於無常未至中，無所依告，救令不至。二、與憂者，無常既至，無能救者，意地懼死，所以懷憂。三、與悲者，生陰轉壞，死相現前，於此中間，彌增涕泗。四、苦、惱同住者，正捨壽時，四大分散，在於五根苦、惱事中，其力虛弱，更以憂、悲隨逐，則憂、苦轉增，心生熱惱。次二約資生事，不知是苦，妄生樂想，對治不入，故無救也。謂：五、追求資生，境有順、違，故愛、憎所繫。六、於受用時，苦多樂少，云愁慼轉多。謂受而不散，眾禍皆集；用而毀損，如損身命。故曰苦多。七、於身老時，盛年壯色不可救令停積。後二約病：初一病因，謂八、於少壯時，具樂等三受，故貪等常燒，不容法水，熾然難救；九、於年衰時，眾患所纏，如樹將朽，日夜增長，無能令免。然病通始、終，老時多故，論偏說老，老即病緣故。論云：後三句皆明身患事也。何故不在初說示身數數患事？可卒加故。如幻不實，總結前九。
鈔：疏第二至無救者，無常理定，非物能裁，故云無救。如四方山來，即涅槃文，如四諦品。
疏別中九句，約生、老、病、死者，科文即為四段：初四約死，次二約資生，第七約老，後二約病。而生過不約，人所愛故，略而無之。就總相言，約生、老、病、死。又生一種含在資生等中，以諸增長位總名生故。又此四段亦攝八苦，二即求不得苦，死兼愛別離苦，病中有怨憎會苦，五盛陰苦通在於四。
今初死苦，望之遠近，故有四句：初、言未至者，自少及長，皆歸死門；一息尚還，假言未至。臨風微燭，何所依憑？故文殊云：生死有畏，菩薩當何所依？淨名答云：菩薩於生死畏中，當依如來功德之力。凡夫無此，故無所依。二、死時將臨，名為既至。故無常經云：云何保形命不覺死來侵。三、死相現前者，諸識昏昧，六腑空虛，餘息淹淹，心魂悄悄；或隨業報，中陰現前，內識、外身，皆有死相。陰轉死相，即曰中間；難向死門，故多涕泗。四、正捨命時，風刀解體，故曰分散；氣絕神逝，名捨命時。故無常經云：命根氣欲盡支節悉分離眾苦與死俱此時徒歎恨兩目俱翻上死刀隨業下意想並慞惶無能相救濟。五根已苦，不能安排，將前憂、悲隨逐於苦，增心熱惱。
言同住者，即是與心相應義也，明此死人但與憂、悲、苦、惱同住。故六地云：死時別離，愚迷貪戀，心胸煩悶為愁，涕泗咨嗟為歎，在五根為苦，在意地為憂，憂、苦轉多為惱。若準涅槃，直觀於死，自有十義，云：夫死者，於險難處，無有資糧；去處懸遠，無有伴侶；晝夜常行，不知邊際；深邃幽暗，無有燈明；入無門戶，而有處所；雖無痛處，不可療治；往無遮止，到不得脫；無所破壞，見者愁毒；雖非惡色，而令人怖；致在身邊，不可覺知。
疏次二約資生者，非唯不知追求受用皆悉是苦，亦不知前皆悉是苦，亦不知前皆歸於死，而初追求愛順、憎違，求順不得，即求不得苦；憎違而至，即怨憎會苦。
疏六、苦多樂少者，且順妄樂，名為樂少。積而禍集，已是苦矣；散而貪戀，斯苦更多。亦愛別離苦也。
疏七、於身老時者，第三約老，明無救也。壯色不停，猶如奔馬；西日黯黯，孰能駐之！
疏後二約病者，初一少時病，後一老時病。言病因者，樂受生貪，則房色竭其骨髓，滋味煎其腸藏。安得不病？苦受生瞋，則憤恚填於心胸，不思危難。安不病哉？癡則愚暗，不識是非，動皆顛墜。安不病哉？九中，然老亦病因，而不云因者，老亦即病。謂年耆根熟，形變色衰，飲食不能，氣力虛微，坐起苦極，餘命無幾，豈非病哉！況加客病，難復再康。枯柳遭霜，生茂無日；隨風墜葉，歸樹何期！
疏論云：後三句皆明身患事，何故不在初說者，問意云何？謂：前四、後三是老、病、死，同身患事。何不一處併而說之，而於中間間以追求？答云：示身數數患事者，為欲彰身患事非一，徧於老、少，故分兩處。言可卒加者，病之與死，皆可卒至故。復應問言：既云患事非一，何不前明老、病相耶？則應答云：死過重故。故前疏云此相顯故。
見如是已，於一切有為倍增厭離，趣佛智慧。
見佛智慧不可思議，無等，無量，難得，無雜，無惱，無憂，至無畏城，不復退還，能救無量苦難眾生。
疏：第二、護小乘行，有三十句：前十句護小心，後二十句護狹心。今初，先總；後見佛下，別。總中，初結前，謂先觀無常，已厭有為；次觀無救，故倍增厭離。趣佛智慧，明其生後，正護小心，求佛大智故。
別中十句，分二：前五攝功德大，即求佛菩提；後五清淨大，即求涅槃果。菩提是德，修成名攝；涅槃本有，離障稱淨。此二無礙。菩提、菩提斷，俱名菩提；智相、智性，皆名佛智。今初，一、神力攝功德大，智用不測故；二、無比德，學地無等故上二妙用自在；三、大義德，利他無量故；四、無譏嫌德，自行難得故；五、不同德，外道無雜故，顯上二利不同外道無利勤苦上三德行圓滿。
後五中，義攝有三，謂離惑、苦，得涅槃故。一、無惱者，即離惑、習、無明，不雜故。二、無憂者，離苦。苦依根本亡，故憂、悲隨盡。三、得涅槃，有二義：一、得體，謂無憂、畏城，亦是無餘涅槃。二、得用，謂能建大事，亦無住涅槃，即後二句：不住生死，故云不復退還；不住涅槃，故能救無量苦難。由俱不住，方是世間、涅槃勝事。以斯為業，則翻有為之業矣。
鈔：疏菩提、菩提斷等者，如前已引；智相、智性，即法華意。疏上二妙用自在者，結。上句當體顯用，下句寄對顯勝。然此五句皆有攝功德大，疏文從略。下清淨亦然，皆帶總句。
疏三、大義下，三句亦前二正明德行圓滿，後一寄對顯勝，不雜外道故。言大義者，義即義利；利他德廣，故名為大。疏四、無譏嫌者，淨德殊勝故。無雜者，論名不同攝功德大。前云寄對，名為無比；顯勝，踰越二乘。今云不雜，即勝過外道。
疏一、無惱，即離惑、習、無明，不雜故者，四住之結，名之為惑；四住種子，名之為習；及無明住地，三類皆惑，故並不雜，雜即惱故。疏苦依根本亡，故憂、悲隨盡者，身受名苦，心受曰憂；先由身苦，後起心憂。是故說苦以為根本。憂為涅槃巨害，故偏言之。若據根本，應言無苦。
疏一、得體等者，無憂即無上苦，無畏即無於惑；惑、苦雙亡，名為無餘。疏二、得用者，對上體言，無住涅槃即體、用雙具，即具大智，故不住生死；具大悲，故不住涅槃。
疏由俱不住下，疏釋論也。論云：菩薩至涅槃城，不復退還，而能利益眾生，得世間、出世間勝事。疏釋意云：由不住涅槃，能入世間；由不住生死，能出世間。此二無礙，即是勝事，勝事即無住涅槃故。無住涅槃，唯佛方得，名為勝事。
疏以斯為業，則翻有為之業者，以前菩提、涅槃但無惑、苦。不言無業者，以有利樂之業不與惑、苦共俱，故翻有為之業耳。上來亦即淨、樂、我、常。
菩薩如是見如來智慧無量利益，見一切有為無量過患，則於一切眾生生十種哀愍心。何等為十？所謂：見諸眾生孤獨無依，生哀愍心；見諸眾生貧窮困乏，生哀愍心；見諸眾生三毒火然，生哀愍心；見諸眾生諸有牢獄之所禁閉，生哀愍心；見諸眾生煩惱稠林恆所覆障，生哀愍心；見諸眾生不善觀察，生哀愍心；見諸眾生無善法欲，生哀愍心；見諸眾生失諸佛法，生哀愍心；見諸眾生隨生死流，生哀愍心；見諸眾生失解脫方便，生哀愍心。是為十。
疏：第二、菩薩如是見如來智下，護狹劣心，有二十句：前十悲其淪溺，後十決志慈濟。前中二：先牒前標後，謂見佛智勝利，傷物不得；有為過患，愍物處之。此是牒前。則起悲心，是為生後。
二、何等下，正顯悲行，文有十句：初總，餘別。總由孤獨無依，故生哀愍。少而無父曰孤，老而無子曰獨。今眾生上遠慈尊，又無方便；下不利物，又闕善心。故云孤獨。既孤且獨，何所依救？別有九種孤獨無依。初二依欲求眾生：一、已得，心無厭足，故貧窮無依。經云：知足之人，雖貧而富；不知足者，雖富而貧。未必無財，方曰貧也。二、未得他財，求無休息，故三毒火然。此即多欲。多欲之人，多求利故，煩惱亦多。初求生貪，不遂生瞋，非理為癡。次三依有求眾生：一、閉苦果獄；二、集因覆障；三、無觀察道，由生八難，不聞法故。由上三故，安能得滅？後四依梵行求眾生行：前三小乘：一、行小因，不求大因勝善之法；二、保執小果，不求菩提，為失佛法當知此輩皆是增上慢人；三、不得大般涅槃，長隨變易生死。後一外道，雖求解脫，以行邪故，失於方便。又上總、別十句亦可通為五對：一、無親無財，二、有惑有苦，三、有障無治，四、闕因失緣，五、順流背滅。
鈔：疏謂見佛智勝利者，牒前護小；有為下，牒前護煩惱行。所以不次者，為順生後悲心便故。
疏今眾生上遠慈尊下，此有兩重父子：一、約人，上遠慈尊是孤，不化眾生是獨。二、約法，又無方便為孤，方便以為父故；又闕善心為獨，善心誠實男故。
疏次三依有求，由迷四諦，故前二有障，後一無治，故不證滅。疏當知此輩皆是增上慢人者，即法華經文。大意：未得究竟，謂為究竟故。然此上文多同二地，彼已廣解。疏又上總、別下，上依論文，此直就經耳。
菩薩如是見眾生界無量苦惱，發大精進，作是念言：此等眾生，我應救，我應脫，我應淨，我應度，應著善處，應令安住，應令歡喜，應令知見，應令調伏，應令涅槃！
疏：第二、菩薩如是下，決志救度中，初結前生後；作是念下，正顯救心，文有十句：初總，餘別。別分為三：初三何處救度，謂三道中。一、脫業結，二、淨惑染，三、度苦果。次五以何行度，謂授三學。初二正授：一、著戒善處；二、勸住定、慧，三昧地故，定、慧合說。謂四地已去，方是慧地；此地定增，故慧是定中之慧耳。後三明授法利益：初二戒益：一、將受戒者，令除疑生信；眾生受佛戒，便同大覺，固應歡喜。二、已受者，令知持、犯；見其勝益，安固不動。後一定、慧益，滅除沈、掉，故云調伏。後一度果，云何救度成，令得有餘、無餘涅槃故。上皆論意。
更有一理，授行五句中，初三是戒：初著戒處；次由持戒，得心不悔，故云安住；後由不悔，得心歡喜。次一授慧，故云知見。後一授定，故云調伏。然三學對於三道，有通有別。別，則戒無業結，慧能斷惑，定度苦果。為別對前次，故先說慧。然猶附論。若直就經文，對前十類，生此十心：一、救孤獨故；二、脫貧窮故；三、淨三毒故；四、度有獄故；五、著無覆障處，露地坐故；六、住善觀察故；七、得善法欲，生歡喜故；八、知見性、相同佛法故；九、調伏諸根，不隨流故；十、應令涅槃，得解脫方便故。論非無理，未若此順經文。
鈔：疏第二、決志救度中，疏文有二：先依論釋，後申別理。前中云初三何處救度等者，論為三段，此是第一；次五度行，論云以何救度；後一度果，論云云何救度成。疏文皆具。然初度處三道，論主皆有妄想之言，謂皆妄想因果，可除斷故。
疏定、慧合說者，問：此非慧地，慧合定中亦非戒地。戒何別說？前戒已成，不依定故；此中之慧是定中慧故。
疏滅除沈、掉，故云調伏者，沈是昏沈，是定順障，是慧違障；掉即掉舉，是慧順障，是定違障。定多，易沈；慧多，易掉。故名順障。沈，不明了；掉，不寂靜。故名違障。論云滅除沈、掉隨煩惱使者，沈、掉即是隨惑，使即隨眠，種、現俱亡故。
疏更有一理者，第二、申別理也。於中，初附論申；次然三學下，通不次妨；後若直就經下，一向別說。
菩薩如是厭離一切有為，如是愍念一切眾生，知一切智智有勝利益，欲依如來智慧救度眾生，
疏：第三、修行方便攝行，謂修攝生方便之行。故下經云以何方便而能拔濟，即知不離佛智等。故佛智等，即是攝生之方便也。文分為四：一、發起攝行之因；二、作是思惟下，思求方便攝行；三、便作是念下，思得攝生方便；四、菩薩如是下，依思修行。
今初，分二：先牒前二行，以為三因；後欲依下，依前三因，以明發起。今初，一、如是厭離一切有為，是牒護煩惱行，為離妄想因；二、如是愍念一切眾生，是牒護狹心，為不捨一切世間因；三、知一切智智有勝利益，是牒護小心，為發精進因，謂既知佛智勝益，則修行彼道以趣入故。然三因之中，初、後是智，中一是悲。悲、智為因，能求方便。後發起者，既思三因，欲將有益之智救可愍之眾生，故說經者為此發起，故論云此言示現發起方便攝行故。
鈔：疏第三、修行方便攝行中又二：先釋行名；後文分下，科釋。今初，就方便攝行之相，疏文已具。今先略示，謂菩薩因前三種觀，故知：生死多過，眾生未出；佛智大利，眾生未得。便念眾生墮在眾苦，何方拔之，令得涅槃。即知不離無障礙智，乃至不離善巧多聞，遂求正法；得已，思、修，入禪、無色，依定觀法，得無生慧；依無生慧，生如實覺；依如實覺，得無礙智；便能拔眾生，出生死苦，得涅槃樂。攝相如是。
疏先牒前二行為三因者，二行即護煩惱及護小乘，護小行中有狹及小，故有三因。
疏護煩惱行，為離妄想因者，謂三雜染皆為妄想，故疏前釋三種雜染，皆名妄想。二、由念眾生，常在世間，不捨離故。三、知一切智智下，名精進因者，非勇猛求，不能證故。問：上文先求佛智，後念眾生。今何在後牒佛智耶？答：前由先念眾生處有為過，佛智勝利，不能得之，故起悲心，悲其處過；後求佛智，拯此沈溺。
作是思惟：此諸眾生墮在煩惱、大苦之中，以何方便而能拔濟，令住究竟涅槃之樂？
疏：第二、思求方便者，亦只思前眾生墮有為惑、業、苦中，欲令永滅，得大涅槃；未知方便，故思求之。今經闕一業字，論經具有。問：前決志救中知授三學，滅業、惑、苦。今何故言以何方便？答：今但思其能授智慧耳。若爾，前護小中已知如來智慧有大勢力，及上因中云知一切智有勝利益。今何更思？答：前知智勝，欲令物得；今亦思其令得攝生方便。下乃知之。要自得佛智，方令他得。
鈔：疏論經具有者，彼云此諸眾生墮在大苦、煩惱、業中。
便作是念：欲度眾生，令住涅槃，不離無障礙解脫智，無障礙解脫智不離一切法如實覺，一切法如實覺不離無行無生行慧光，無行無生行慧光不離禪善巧決定觀察智，禪善巧決定觀察智不離善巧多聞。
疏：第三、思得攝生方便中，方便有五，自古皆將配位。論雖無文，於理無失。言有五者，一、佛無礙智，二、八地如實覺，三、四地無行慧，四、三地禪定，五、亦三地多聞。然此五中，從微至著，則後後起於前前。故今觀求，逆尋其本，展轉相因，並云不離。此五之中，多聞唯能起，佛智唯所起，中間三種通能、所起。論依此義，攝五為三：一、佛智窮盡果海，名證畢竟盡；二、以中三皆有下從他起，上能起他，漸增至佛，故攝為一，名起上上證畢竟盡；三、以聞慧為彼中間起行所依，名彼起依止行。以其聞慧未是證行，不得名起，而忘軀求聞，亦得稱行。
已知大旨，次略釋文：一、佛智名無障礙解脫者，無二障，故是離障解脫；具十智力，權、實無礙，故是作用解脫。此是究竟攝生方便。二、此智要依如實覺者，八地得無生忍，覺一切法如實性故。若覺實性，方能盡惑，於事、理無礙，故佛智由起。論釋一切法云如來所說一切法者，因音聲忍，方得無生，尋於能詮，悟所詮故；釋如實覺云隨順如實覺者，因於順忍，得無生故。三、此覺不離無生慧者，欲覺一切法。一切法不出二種：一者、自相，謂色、心等殊，是有為法體，故名為行。二者、同相，色、心雖殊，同皆生、住、異、滅所遷；舉初攝後，故但名生。今四地菩薩了自及同皆緣生無性，成無分別慧，故云無行無生。下一行字是慧行相，以無行無生為慧行相。若如是行，則得八地覺法自性也。四、此慧不離禪等者，謂此無生慧，非定不發。言禪善巧者，得三地滿勝進分禪，故出、入自在；亦不染禪，故名善巧。決定者，於他四地決能發也。觀察智者，論云自智慧觀故，謂即三地禪中之智非前所發四地無生之慧；彼四地之慧，此中名光明。依此光明，故名明地。故四地證慧，由三地禪中修慧而發。五、此禪不離善巧多聞者，此中修慧，由後聞慧，方得起故。三節皆慧，而慧不同。言善巧多聞者，不取聞相故。然佛智之因乃通十地，而偏舉三者，此地聞、修近所行故，四地是慧增之首故，八地無功用之初故。
鈔：疏第三、思得方便。於中五：一、總舉文理；二、言有五者下，列其名位；三、然此五下，總顯文意；四、此五之中下，舉論總釋；五、正釋文。四中又二：一、出經意，成論為三之由；二、論依此義下，正舉論釋，而論總云是中方便攝行有三種。問：前來豈非方便攝行，何以至此始云攝行？答：上之二段牒前起後，方欲旁求，未得名為方便攝行；今此求得攝生方便，方得其名。證中最極，名畢竟盡；起中漸增，名為上上。第三可知。
疏釋如實覺云隨順如實覺者，論總云彼盡以如來所說一切法隨順如實覺起。故疏分論文，兩段釋之。先釋一切法。而遠公云：如來所說一切法略有二種：一、三地中，從佛所聞之法；二、當地中，諸佛七勸所說之法。今於此二起如實覺。如實覺者，隨順相應故。一、順三地所聞法起，得無生忍及深行等。疏依此義，云因音聲忍得無生忍。然無生忍從四地起，亦證三地之中所聞法，故成於順忍。順忍之力得於無生，故以順忍釋論。隨順三地所聞，即音聲忍。二、對七勸得如實覺，即八地中得無量身及淨佛土、十自在等。得勸之後，方成此故。今約展轉，故略不明。
疏三、此覺不離無生慧下，第三、方便無自相行及共相生為慧行，故疏文委具。疏得三地滿勝進分禪者，淨禪有四：一、退分，二、住分，三、勝進分，四、決定分。今即第三，四即下於四地決定能發。
疏謂即三地禪中之智者，即修慧也。是下經中觀於諸法不生不滅，明是三地自智慧觀。疏彼四地之慧下，揀今修慧，但是四地證前相故。尋求趣本，故名彼慧以為光明。由此，三地得名明地。
疏此中修慧，由聞慧故者，論云：此是彼起依止行，聞慧方便是起所依。是故修行名彼起依止行。意云：由聞解修，故修求聞之行。疏三節皆慧者，一、四地證慧，二、三地修慧，三、求法聞慧。瑜伽八十三云：慧有多種。言慧光者，即聞、思慧。言慧耀者，即修所成慧。然此第五即是聞慧。
菩薩如是觀察了知已，倍於正法勤求修習，
疏：第四、依思修行。上既逆推，本由多聞；今則順行，先求聞慧，而起聞行。文中二：初、結前標後；
鈔：疏初、結前標後者，標云正法，通於教、義。五重方便，本由求法，故於正法倍復增求。
日夜唯願聞法，喜法，樂法，依法，隨法，解法，順法，到法，住法，行法。
疏：後日夜下，正起求行。於中分二：先明求法行；後菩薩如是下，明求行因。今初，文有十句：聞法者，無慢心故。二、喜法者，無妬心故。三、樂法者，無折伏他心問義故。此三約聽聞時。四、依大乘教，自見正取，不忘失故。此揀求小，不名善故。自見正取者，不由他悟故。五、隨自讀誦故。六、為他解說故。七、順所聞法，靜處思義故。此三約已得法自、他利時。八、到法者，依定修行，到究竟故。九、住出世間智故。十、順佛解脫行故。上之後三，皆約修行。然後二揀不同世間之行。
若望後厭分正修，此十皆是聞慧；若望依思而行，此十皆名為行。於中，初日夜常聞，以顯勤行；喜法等九，顯正修行。又此十句，若約所受，唯教與義。聞約教成，修依於義，思通教、義。
鈔：疏今初，文有十下，分之為二：先釋經，後料揀。今初，十句即是三慧，而有四節：初三唯聞，第四、五、六通聞、思慧，第七唯思，後三唯修。
疏無慢心故者，有慢，則不求。二、不妬他解，故生喜悅。樂法，故問，無折伏他心。好心好法，名之為喜。終時愛味，說以為樂。疏八、到法下，於後三中，初一是定，後二是慧。若隨位分，到法，初地；住法，即是四地已上；行法，即當八地已上。
疏九、住出世間智故者，即釋經住法，而論經云歸依法，論釋云依出世間智故，謂四地證智是所歸依。
疏若望後厭分下，第二、料揀。於中三：初、慧行料揀。二、於中，初日夜下，能、所求料揀。以顯勤行者，此即三地能求法行；下九皆是所求修行之法。三、又此十句下，能、所受分別。言思通教、義者，始依教思，終則依義。
菩薩如是勤求佛法，所有珍財，皆無吝惜；不見有物難得、可重，但於能說佛法之人生難遭想。
是故菩薩於內、外財，為求佛法，悉能捨施；
無有恭敬而不能行，無有憍慢而不能捨，無有承事而不能作，無有勤苦而不能受。
若聞一句未曾聞法，生大歡喜，勝得三千大千世界滿中珍寶；
若聞一偈未聞正法，生大歡喜，勝得轉輪聖王位；若得一偈未曾聞法，能淨菩薩行，勝得帝釋、梵王位，住無量百千劫。
若有人言：我有一句佛所說法，能淨菩薩行。汝今若能入大火坑，受極大苦，當以相與。菩薩爾時作如是念：我以一句佛所說法淨菩薩行故，假使三千大千世界大火滿中，尚欲從於梵天之上投身而下，親自受取，況小火坑而不能入！然我今者為求佛法，應受一切地獄眾苦，何況人中諸小苦惱！
疏：第二、求行因中二：初、常勤求因；二、菩薩如是下，正修行因。以前十句有此二故。今初，論云：彼常勤行以何為因，示現恭敬、重法畢竟盡故。於中分六：一、總明輕財重法。二、是故菩薩下，雙捨內、外。三、無有恭敬下，內財敬事，謂心則恭敬捨慢，身則承事忘苦。四、若聞一句下，況捨外財。五、若聞一偈下，輕位重法。人、天王位終是無常，句、偈教、義，法王為果。一句、一偈，約聞教法；淨菩薩行，約聞義法。六、若有人言下，甘苦重法，以一句之法能盡苦源；地獄多劫，誠可甘也。
菩薩如是發勤精進，求於佛法，如其所聞，觀察修行。
疏：二、正修行因中，初結前；後如其下，正顯因相，謂靜處思惟正觀，為修行之因也。然論經但云正觀，無修行字，故是思慧為修行因。若順今經，此一段文乃是後文標舉耳。
此菩薩得聞法已，攝心安住於空閑處，作是思惟：如說修行，乃得佛法，非但口言，而可清淨。
疏：大文第三、此菩薩得聞法下，明厭分者，前明聞、思，今顯修慧，即五種方便中第四禪善巧決定觀察智也。論云：云何厭分？是菩薩聞諸法已，知如說行，乃得佛法，入禪無色無量神通。彼非樂處，於中不染，必定應作故。謂不樂、不染，即是厭義。其無量神通是厭之果，皆修行力，乘便舉來。
鈔：第三、厭分。論云下，問答生起。先、舉論；二、不樂下，疏釋論。先釋厭名；其無量下，通妨。以是厭果，非厭分故。通意可知。
疏：經文七相：一、依何修，二、云何修，三、何處修，四、何故修，五、何時修，六、何所修，七、何為修。
束此七相，大為三段：初四修行，次二證入，後一入意。
鈔：疏經文下，科釋。為七相者，約義不同；束為三者，順文分段。
疏：今初，此菩薩得聞法已，即依何修。以依正法故，即了相作意。次攝心安住，即云何修。攝散住法，是修相故，即攝樂作意。次於空閑處，即何處修。空閑通於事、理，則無處非修，即遠離作意。次作是思下，即何故修。要必修行，方證得故，即勝解作意。然口言者，通於說、聽。故瑜伽云：非但聽聞文字音聲，而得清淨也。
鈔：疏今初，此菩薩下，釋修行中三：一、正釋文；二、引瑜伽，通示修、證；三、以經意總相圓融。
今初，即取次下作意釋此中四相，文皆有四。初中四者，一、得聞法已，即牒經文；二、即依何修者，總示義相；三、以依正法故者，即釋成上義；四、即了相作意者，以論義收。下瑜伽中為順世禪，了欣、厭相，即厭下苦粗障，欣上淨妙離。今云正法，其義通深。若約寄位，全同瑜伽。若約勤求淨菩薩行，則所聞法必當深妙。如下夜神所得四禪。下三各四，例此，可知。
疏次攝心安住，即第二相。言即攝樂作意者，下瑜伽釋少分觸證，是加行益相。疏次於空下，即第三相。言即遠離作意者，下釋遠離，云與斷道俱。今空閑處，何名斷道？故上疏云空閑通事、理，理之空閑即是道斷。
疏次作是思惟，即第四相。言即何故修者，是修所以，良以不修則不證故。言即勝解作意者，下釋正是修行，謂勝解於境，印持為性，不可引轉為業。是故修行非此不成。瑜伽云：從此超過聞、思，唯用修行，於所起緣相發起勝解，修奢摩他、毗鉢舍那。數修習已，如所尋伺粗相、靜相，數起勝解，如是名為勝解作意。
疏：瑜伽三十三明修行八定，皆有七種作意：一、了相作意，謂了欣、厭相故；二、勝解作意，謂正是修行；三、遠離作意，謂與斷道俱；四、攝樂作意，謂少分觸證喜、樂；五、觀察作意，謂重觀試練；六、加行究竟作意，謂心得離繫；七、加行究竟果作意，謂無間證入。
上修行中已攝其四。前修行因中有觀察作意，後二作意在證入中。七中，前五通貫八定；下八定中，各有後二。故此總修，下亦總發。
鈔：疏瑜伽三十三下，第二、通示修、證。於中二：先正引論，後對文顯示。前中略釋前五，可知。六、加行究竟作意者，論云：從此倍更樂斷，修習奢摩他、毗鉢舍那，鄭重觀察，修習對治，時時觀察先所已斷。由是因緣，從欲界繫一切煩惱，心得離繫。由此離時伏斷方便，非是究竟永害種子。當於爾時初禪靜慮地前加行道已得究竟，一切煩惱對治作意已得生起，是名加行究竟作意。
七、加行究竟果作意者，論云：從此無間，由是因緣證入根本初靜慮定，俱行作意，名加行究竟果作意。釋曰：論就初禪，略釋其相，後例所餘。今疏總舉，故取大意略釋而已。下例可知。疏上修行中下，第二、對文顯示。下八定中，各有後二者，謂即離欲、惡、不善法等，是加行究竟作意；住初禪等，即加行究竟果作意。
疏故此總修，下亦總發者，然有四句：一、總修總發，謂總相修行，不偏修一，八定俱起，名為總發；二、別修別發，謂偏修初禪，發於初禪，修二發二，修空發空等；三、總修別發，總相修行，唯發一定等；四、別修總發，謂唯修一定，發得多定。前二如修，後二不如。其故何耶？宿世偏修。今雖總修，唯發一定，如地有一種，雨雖普潤，唯一芽生。四，則昔修多門。今雖修一，諸定齊發，如多種子，共在一處，少分沃潤，諸芽齊生。望定現前，名之為發；望人修得，稱之為入。然此即是天台之意。今菩薩總修，下皆總發。若別修相，具如瑜伽、智論等說。
疏：然皆即妄即真，圓融自在；又任運而發，不同欣、厭。故下論云：三昧地故，得不退禪。不退即無漏定也。又釋內淨，云：修無漏不斷三昧故，故知一一皆同鳥迹。
鈔：疏然皆即妄下，三、以經意總相圓融。所以融者，以文畢歷別。更引瑜伽欣、厭等言，恐謂全是，故此揀之。以寄位故，引法相宗證成經文。據鳥迹意，理須融會。
佛子！是菩薩住此發光地時，
疏：第二、佛子！是菩薩下，證入中分二：初結前，即何時修、證，謂在三昧地時，是修行時；正修行竟，是證入時。論經云：住此明地，因如說行故。今經闕如說行言。若但云住地，豈初安住即得此禪？但前已有修行之言，故今略耳。
鈔：疏初結前，即何時修、證下，疏文分四：一、正釋文；二、論經下，對彼辨異；三、今經闕下，引今經闕，反成論有；四、但前下，出經無意。
疏：後即離下，即何所修，修何所證，謂證八定。八定之義，廣如別章。略以四門分別：一、入意；二、釋名；三、體性；四、釋文，即當辨相。
今初。下經云：但隨順法，故行而無所染著。論云：以何義故入禪無色無量神通？為五種眾生故。一、為禪樂憍慢眾生故，入諸禪，謂得世禪，恃以生慢。二、為無色解脫憍慢眾生故，入無色定，謂外道證此以為涅槃，恃以生慢；菩薩示入八禪，一一過彼，故攝伏之。三、為苦惱眾生，入慈、悲無量：令安善處，永與樂故，入慈無量；應解彼苦，令不受故，入悲無量。四、為得解脫眾生故，入喜、捨無量，謂喜其所得，自離動亂故。五、為邪歸依眾生故，入勝神通力，令正信故。
又示入禪定，示定寂靜，超欲等過，令物倣故；善自調練，知純熟故；寄位次第，法應爾故。尚不同二乘自為，豈與凡、外而同年！然無量神通即是厭果，論主併舉者，欲顯皆為順法故。云何順法？為順菩薩大悲化生法故。
鈔：疏廣如別章者，大乘法師法苑、法華疏等，皆有其章。今疏四門已略其要。初、入意中四：一、直顯經意；二、論云下，舉本論釋；三、又示入禪下，會通權、實；四、然無量下，解妨難。二中先問。遠公云：菩薩正應修習出世道，禪等世法何要入耶？答：為五種眾生故。有四類法，四等開故，故成五種。言五、為邪歸依等者，邪歸之人智慧微薄，取信耳、目，故為現通，方可信受。
疏：二、釋名者，先通，後別。通中，先釋四禪。禪那，西音，此云靜慮。靜謂寂靜，慮謂審慮。故瑜伽三十三云：於一所緣繫念寂靜，而審思慮，故名靜慮。是以靜能斷結，慮能正觀。諸無色定有靜無慮，雖能斷結，不能正觀；欲界等持，有慮無靜，雖能正觀，不能斷結。故唯色界獨受斯稱。
次無色定者，婆沙百四十一云：此四地中超過一切有色法故，違害一切有色法故，色法於彼無容生故。俱舍云：無色謂無色。若大眾部及化地部，亦許有色，細故，名無。俱舍論中廣破有色。
次釋別名者，初四禪者，一、有尋有伺靜慮，二、無尋無伺靜慮，三、離喜靜慮，四、離樂靜慮。俱舍。定品云初具伺喜樂後漸離前支，即斯義也。無色別名，至文當釋。
鈔：疏先釋四禪等者，疏文有三：初、正釋；二、故瑜伽下，引證；三、是以靜能下，揀定。
疏次無色下，二、釋無色。其超過、違害及無容生，三相云何？言超過者，地法增勝故；言違害者，違害有色故；言無容生者，如火中華故。疏無色謂無色者，所引俱舍，皆是定品二十八論。下當具引。
言俱舍論中廣破有色者，論云：皆無色故，立無色名。外難云：此因不成，許有色故。次反徵云：若爾，何故立無色名？彼答云：由彼色微，故名無色，如微黃物，亦名無黃。論主問云：許彼界中色有何相？若彼唯有身、語律儀。身、語既無，律儀寧有？又無大種，何以造色？若謂如有無漏律儀，不爾，無漏依有漏大種故；又彼定中亦遮有故。若許於彼有色根身，如何可言彼色微少？若謂於彼身量小故，水中細蟲、極微之物亦應名無色；亦身量小，不可見故。若謂彼身極清妙故，中有色界應名無色。若謂彼身清妙中極，應唯有頂得無色名。如定生身，有勝、劣故。更有廣破，略知其旨。
疏：三、體性者，婆沙云：四靜慮有二種：一、修得俱舍論云是善性攝心一境性，以善等持為自性故；若兼助伴，五蘊為性，二、生得，隨地所繫五蘊為性。皆有色者，定共戒故。
無色體性，但除於色，餘義同前。故俱舍云：無色亦如是四蘊離下地。大乘宗中亦無異轍。若會相歸性，則八定支林，一切皆空。若事盡理現，皆如來藏；泯絕無寄，則定、亂兩亡。若事、理圓融，一即一切。
鈔：疏一、修得，俱舍云：是善性攝者，頌云：靜慮四各二於中生已說定謂善一境并伴五蘊性。釋云：靜慮有二：一、生靜慮，二、定靜慮。定即修得。言於中生已說者，即世界品說十七天，即生靜慮，即以無覆無記五蘊為性。今疏具有。
言善性攝者，此言猶漫，剋實言之，以善等持而為其性。言心一境性者，謂能令心專一所緣故。
疏無色下，出無色體。於中二：先正釋，就小乘明；後諸教料揀。今初，引俱舍云四蘊離下地者，次後偈云：并上三近分總名除色想無色謂無色後色起從心。今此正引初之七字出無色體，謂亦用善性攝心一境性，以善等持為其自性。但并助伴，唯除色蘊，無色無有隨轉色故。其離下地，自屬別立，四名不同。在一句中，因便引耳。下方別釋。
疏若大乘宗下，二、就諸教料揀。無異轍者，即通諸教。若會相下，正明始教；若事盡理現下，辨終教；從泯絕已下，即是頓教；若事、理圓融下，辨圓教。
疏：第四、釋文：初明四禪，後說四空。四禪之中雖支有多少，論主並勒為四：一、離障，二、對治，三、利益，四、彼二依止三昧。
四中，後三是支，初一非支。雖後後所離是前前支，望於當地，並皆非支。
然四禪通說有十八支，謂初、三各五，二、四皆四。為欲惡難除，第二禪喜深難拔，故初、三各五；初、三不然，故二、四唯四。
其間除重，則唯有十，謂：一、覺，二、觀。此唯初禪。三、捨，四、念。此通後二。五、喜，局於前兩；六、樂，該於前三；七者、一心，徧於諸地；八、內淨，唯二；九、正知，唯三；十、捨受，唯四。若分二樂，則有十一。若內淨無別體，則唯有九。
此等皆為順益於禪，故立支名。故瑜伽十一云：諸靜慮中雖有餘法，然此勝故，於修定者為恩重故，偏立為支。
鈔：疏四禪之中下，疏文分二：先義理，後釋文。文前分四：一、等立四支，二、歷禪有異，三、舉其實法，四、建立所由。今初，分三：初列支名；次四中，後三下，料揀同、異；後雖後後下，通妨，從初一非支上生難。難云：即初離障，皆非是支，二禪離障云滅覺、觀，覺、觀即是初禪二支。何言非支？今答云：雖是前支，於我非支。餘二亦然。
疏然四禪通說有十八支者，第二、歷禪有異。於中又二：先正明，後出所以。今初俱舍頌云：初禪具五支尋伺喜樂定二禪具四支內淨喜樂定三禪具五支捨念慧樂定四禪具四支捨念中受定。故今疏云初、三各五，二、四皆四。疏為欲惡下，出彼立支多少所以。病深藥多，賊微兵少。
疏其間除重下，第三、舉其實法。此依大乘。三是行捨，異後捨受。疏若分二樂，則有十一者，俱舍云此實事十一初二樂輕安內淨即信根喜即是喜受，謂初二禪樂是輕安樂，第三禪樂是樂受樂，故成十一。疏若內淨無別體，則唯有九者，謂俱舍內淨即是信心；大乘雜集等，但合第三禪捨、念、正知三支以為內淨，無別內淨，故但有九。
疏此等皆為順益下，第四、建立為支所以，以益於禪故，支即分義及因義故。瑜伽下，引證。
即離欲、惡、不善法，有覺有觀，離生喜、樂，住初禪；
疏：今初初禪，一、即離欲、惡、不善法者，此明離障，以一即離貫於下三。然諸論說，大同小異。若毗曇：離五欲故，名為離欲；斷十惡故，名為離惡；除五蓋故，名離不善法。若智論八十八，云：離欲者，謂離五欲；惡不善法，謂離五蓋。五蓋將人入惡道故，名惡；障善法故，名不善法。若辨蓋、欲之相，廣如智論十九及瑜伽十一。雜集第八斷欲、恚、害，恚即是惡，害即不善法。瑜伽三十三亦合惡不善法。彼論云：離欲者，欲有二種：一、煩惱欲，二、事欲。離亦有二：一、相應離，二、境界離。言離惡不善法者，煩惱欲因所生種種惡不善法，即身、口惡行。此意則總棄欲界諸惡不善。已明離障。
鈔：疏一、煩惱欲，二、事欲者，煩惱約內，事欲約外。內心不與欲貪相應，名相應離；不染外境，名境界離。
疏：二、有覺有觀者，此有二支，是修行對治。新譯名尋、伺，皆初粗，後細。俱舍云：尋伺心粗細。智論云：譬如振鈴，粗聲喻覺，細聲喻觀。瑜伽十一以尋求、伺察不淨、慈、悲，治欲界欲、恚、害障。又五蓋中有欲、恚、害、不死、親里、國土等覺。今對惡覺起善覺察。又智論四十四云：小乘以欲、恚、惱覺為粗，親里、國土等覺為細。又唯善覺為細，於摩訶衍皆粗。則覺空為細。
鈔：疏尋伺心粗細者，即是根品。釋曰：尋為尋求，伺為伺察。心之粗性，名之為尋；心之細性，名之為伺。
疏國土等者，等取族姓覺及輕侮覺，即是八覺。廣如發心功德品說。
疏：三、離生喜、樂者，是修行利益。慶離欲、惡等，是故生喜；身心猗息及得解脫之樂，故名為樂。由此名利益支。瑜伽三十三云離者，已得加行究竟作意故。所言生者，由此為因為緣，無間生故，已獲加行究竟果作意故。喜、樂者，謂已獲得所希義故；得大輕安，身心調暢，有堪能故。
鈔：疏三、離生喜、樂者，瑜伽十一明斷除五法，謂欲所引喜樂及憂、不善所引憂、喜及捨。彼五受故，生喜、樂。言喜者，深慶適悅；樂者，身心適悅，得無損害及解脫樂。
疏慶離欲、惡等者，等取不善法。言身心猗息者，猗者，美也。此輕安樂異解脫樂。
疏得大輕安，身心調暢，有堪能故者，即引文重釋輕安義。唯識第六云：輕安者，謂遠離粗重，調暢身心，堪任為性；對治昏沈，轉依為業。釋曰：謂離煩惱粗重為輕，身心調暢為安，令所依身輕安適悅，名有堪能。疏順瑜伽，略不釋輕。
疏：四、住初禪者，是彼二依止三昧，謂於所緣審正觀察，心一境性。為彼對治及利益支之所依止。依止定力，尋等轉故。其所離障，以無行體，非是支故，不為彼依。
而言初者，欲界上進，此最初故。而言住者，即安住義。瑜伽云：安住者，謂於後時，由所修習多成辦故，得隨所樂，得無艱難，乃至七日七夜，能正安住。四禪此句，大旨不殊。
鈔：疏四、住初禪等者，先釋依止；後而言初下，釋初、住字。
滅覺、觀，內淨一心，無覺無觀，定生喜、樂，住第二禪；
疏：第二禪中，一、滅覺、觀，是所離障。覺、觀粗動，發生三識，亂於二禪，如淨水波動，則無所見故。初禪能治，為此所治，則病盡藥亡。
鈔：第二禪，疏覺、觀粗動，發生三識者，謂眼、耳、身。遠公云：初禪之中覺、觀有三：一、定心，二、出定時，三、識身力粗動覺、觀。此三並是動亂之心，二禪勝靜，皆盡遣之。
疏：二、內淨一心，無覺無觀者，是修行對治。言內淨者，小乘是信，能淨心相，離外散動，定等內流；大乘即攬三禪三支以成。故顯揚十九、瑜伽六十三，皆云：內淨以捨、念、正知為體。以此三法尚為喜覆，力用未勝，但能離外尋、伺，故合名內淨。
言一心者，釋於內義，唯緣法塵，不同初禪有三識故。故身子阿毗曇云：欲界地中，心行六處；初禪地中，心行四處，謂無鼻、舌、識；二禪已上，心行一處，唯意識身緣法塵故。無覺無觀釋於淨義，不同初禪有覺、觀故。前滅覺、觀顯於所治，此復言無，顯能治無，故非重也。本論釋一心，云：修無漏不斷三昧，行一境故。欲異世間，是如實修故。不斷者，相續一心；行一境者，對緣一心。由此即名三昧無漏。
鈔：二、內淨之義，前已總釋。此具二宗。顯揚、雜集名內等淨。顯揚第二云：謂為對治尋、伺，故攝念、正知於自內體；其心捨住，遠離尋、伺塵濁法，故名內等淨。雜集疏云：所言等者，謂內定體，由離尋、伺，體得平等捨住。又念、慧非一，故名平等。若婆沙云：謂信平等，令內心淨。
疏前滅覺、觀下，通妨。妨云：謂上滅覺、觀，今復云無，豈非重覆？答意云：前舉覺、觀，是此所滅，云顯所治；此言無者，不同初禪用此覺、觀以為能治，云顯能治無。遠公云：前滅覺、觀，如呼滅諦，以為無染。此無覺、觀，如呼道諦，以為無染故。
疏本論釋一心，云下，先引論；後欲異世間，是如實修下，疏釋論文。上釋無漏，此下釋一心。然論經一心云心行一處。今釋論文，乃以二意釋行一處，謂：一、以不斷三昧，即約無漏相續無間，即豎說一心；二、以行一境者，約事對緣，橫說一心，由二禪已上唯以意識行法塵故。從由此即名下，結成三昧無漏。但緣一境，即是三昧；今復相續，故是無漏，無有漏法來相間故。瑜伽云：世間靜慮，但捨彼品粗重，不捨種子；無漏靜慮，二種俱捨。故無有間。
疏：三、定生喜、樂，此二支是修行利益。初禪慶背欲、惡，故名離生；今慶覺、觀心息，故名定生，如淨鑑止水，故身心適悅。若智論意，即從初禪定生，欲界無定，故初但云離；二禪雖離初禪煩惱，初禪有定故，又初禪離欲大障故。
鈔：疏如淨鑑止水者，欲、惡如泥，初禪之定如淨動水；今無欲、惡，復滅覺、觀，如淨止水。是則初禪慶其所離；此慶所得，得亡照故。
疏若智論下，敘異釋也。前解定生，定在二禪；今云定生，定在初禪，背於初禪，有覺、觀定，得二禪故。欲界無定為可背故，初名離生。
疏二禪雖離下，通難。難云：初禪離欲、惡，即名為離生；二禪離覺、觀，亦合名離生。故為此通。通云：初禪離欲、惡，無定，名離生；二禪離覺、觀，有定，名定生。然其設難，唯難前解。及通難云：初禪有定，二解俱成：欲界無定為所背故，即成前解；初禪有定為所背故，即通後解。
疏初禪離欲大障者，約障大、小解。離欲大障，初名離生；二無大障，二不名離。
疏：四、住第二禪，即彼二依止三昧。
離喜，住捨，有念、正知，身受樂，諸聖所說：能捨，有念，受樂，住第三禪；
疏：第三禪中，一、離喜者，是所離障，謂二禪利益支。喜心分別，想生動亂；三禪轉寂，故須除遣。如貧人，得寶生喜，失則深憂。莫若雙絕喜、憂，方為快樂。
疏：二、住捨、有念、正知三支是修行對治：一、住捨者，即是捨數，揀非捨受，故諸經論皆名行捨。行心調停，捨彼喜過。故顯揚云：住捨者，於已生喜不忍可故，平等、正直，無動安住。二、有念者，於喜不行中不忘，明記故。三、正知者，或時失念喜行，於此分別正知而住，謂住於捨。瑜伽三十三大同於此。上三即前內淨，漸修轉勝，至此別開，深細寂靜，故能治下地喜踊浮動。
鈔：第三禪，疏一、住捨者，即是捨數者，謂是善十一中一心數法。善十一者，唯識頌云：善謂信慚愧無貪等三根勤安不放逸行捨及不害。今明行捨，即是其一。彼論釋云：言行捨者，即精進、三根，令心平等、正直，無功用住為性；對治掉舉，不寂靜住為業。釋曰：此即四法為體，故云精進、三根。三根即無貪等善行，故次疏云揀非捨受。捨受唯是無記，非是善性故。行捨善性，故今揀之。行心調停者，行捨通捨貪等三不善根。今對二禪之喜，云捨喜過故。
疏顯揚下，引論顯於捨相。唯識通說行捨；顯揚正釋三禪中捨，故云住捨。
疏於已生喜不忍可者，不忍可言，即是捨義。言平等、正直，無動安住者，三品捨相，一同唯識。平等為初，離沈、掉故；正直為次，於染不怯故；無動安住為後，即寂靜住。即上唯識云無功用住。不忘，明記，為念義故。遠公釋云：念前喜過，守心一境。
疏三、正知者，正知即慧。遠公云：分別喜過。而言正者，論名安慧。遠公云：慧靜名安。安即正義。靜、鑑雙流，故名為正，正故得安。疏上三下，結成勝義。
疏：三、身受樂下，是利益支。於中，初身受樂，正顯支體，正對二禪喜心浮動。是故但言身受於樂。設心受樂，亦名身受。故瑜伽云：由捨、念、正知數修習，故令心踊躍，俱行喜受，便得除滅；離喜寂靜，最極寂靜，與喜相違，心受生起。彼於爾時色身、意身領納受樂及輕安樂。是故說言有身受樂。又初禪喜、樂如土石山頂而有池水，二禪喜、樂如純土山頂而有池水，三禪之樂如純土山在大池內，樂徧身外，身在樂中，是故心樂亦名身受。
次諸聖所說：能捨，有念，受樂者，釋成勝義。謂下諸地無如是樂及無間捨，上地有捨而復無樂，故諸佛及佛弟子說第三禪具有能捨及念、正知，而復受樂。故諸樂中，三禪樂勝。此瑜伽意，不應別解。文中略牒，尚闕正知；但有捨、念，已殊上、下。
鈔：疏設心受樂者，下引瑜伽色身、意身，俱名身故。故瑜伽下，引證。於中有五：初、明能治；二、令心下，顯其治能，即前離喜；三、離喜寂靜下，生起下文身受樂義，明是離喜之樂，故云與喜相違，心受生起心受生起即意身受樂；四、彼於下，正釋身受樂義；五、是故下，結釋經文，上約根本說故。
遠公云：身受者，受有二種，謂身與心。分別有二：一、約根本分別，五識等受，依色根生，故名身受；意識中受，從意根生，故名心受。二、約所益，分別身、心：下品之受，適暢在心，名為心受；上品之受，適徧身、心，就所徧處，從末為名，故曰身受。今從後義。樂實心法，此處增上，徧滿身、心，故說身受；顯樂增上，樂是心受之義，不待言說。釋曰：遠公有二義，意但取後。今疏具用。上引瑜伽，證成前義。意識名身，故云心受，亦名身受。
疏如土石下，引山水喻，即順後義。約所益說，有品數故。則土喻於心，石喻於身，水總喻樂。初禪心樂故，如水不入石中。二禪已徧身、心，如水徧山，無石礙故；然為喜覆，如土覆水，但是潛潤。三禪身樂徧增，如池水在外，水徧山內。居然可知。
疏釋成勝義者，上舉三山，已知三禪樂勝故；今方出勝義。於中有六：一、上一句標。二、謂下，正明勝義。無如是樂者，無有無喜勝樂；及無間捨者，明無能治行捨。則下地有樂無捨，上地有捨無樂。今有捨有樂，故樂最勝。三、故諸佛下，引證消經，明其有樂有捨。四、故諸樂下，結成勝義。五、此瑜伽下，結彈異解。謂遠公將能捨兩字屬於上句，云諸聖所說能捨。釋云：唯聖弟子能說為過，堪能捨離，非凡所能，彰此樂深。今將能捨兩字屬下，云能捨，有念，受樂，故樂為勝。故諸聖者共說此樂者最為勝耳。遠公但云樂勝，不知何以得勝。思之。是故結云：有文有理，不應別解。六、文中下，會經同論。言但有捨、念，已殊上、下者，有捨、念，故異下；有樂，故異上。
疏：四、住第三禪，即彼二依止三昧。
斷樂，先除苦，喜、憂滅，不苦不樂，捨、念清淨，住第四禪；
疏：第四禪中，一、斷樂，先除苦，喜、憂滅者，即是離障。三禪勝樂於此為害，如重病人觀妙音樂。為障四禪，故須除遣，故云斷樂。得此定者，即於爾時所有苦、樂皆得超越，故總集說先除苦等。先之一字總貫下三：二禪先除苦受，三禪先滅喜受，初禪先滅憂受。并今斷樂，則已滅四受。依禪次第，應先明憂；為對前樂，先言除苦。瑜伽十一云：何故苦根，初禪未斷？答：彼品粗重，猶未斷故。若爾，何不現行？答：由其助伴相對，憂根所攝諸苦，彼已斷故。若初靜慮已斷苦根，是則行者入初靜慮及第二時，受所作住，差別應無，由二俱有喜及樂故。此意明不斷粗重，故異二禪；而無現行，故立樂支。若依小乘，初、二禪之樂但是輕安，而非樂受；三是樂受，故不同也。
鈔：疏第四禪，初正明問答。初禪有樂，那未斷苦？答意可知。疏若依小乘下，約教揀異。故俱舍云：初二樂輕安。則顯前論皆約樂受。
疏：二、不苦不樂者，是利益支。餘禪皆先明治。今此先明益者，乘前總無四受，便舉不苦不樂，明五受內唯有於捨是不動故。若爾，前來亦滅憂、喜，此何不言不憂不喜？答：五受明義，無別不憂不喜；三受明義，苦、樂攝於憂、喜，故但對之。又此正斷於樂，故宜對之。
鈔：又此正斷下，明其所宜。此亦遮難。難言：一種相攝，何不舉不憂不喜攝苦、樂耶？答云：一、五受中無別名故；二、所對樂近，憂、苦遠故，先已斷故。
疏：三、捨、念清淨，此二是對治支。三禪捨、念與樂受俱；此斷樂受，故云清淨。然其能治，大同三禪；但所治喜、樂，故分二別。喜心浮動，常須正知；樂受深細，但須捨、念。若遠顯清淨者，瑜伽云：從初靜慮，一切下地災患已斷，謂：尋、伺、喜、樂、入息、出息。是故此中捨、念清淨鮮白。由是此禪，心住無動。此論略舉六事，應兼無苦及憂。故俱舍等明此禪中離八災患。然四禪雖曰不動，而猶有捨受，未名無受。瑜伽十一云：又無相者，經中說為無相心定。於此定中，捨根永滅。若非無相，乃至有頂，皆有捨受。
鈔：疏喜心浮動下，釋無正知所以。三、若遠顯清淨下，重顯清淨之言。上但對三禪明四清淨，今總對前三以明清淨。先引論文；後此論略舉六事者，疏釋論文。無苦及憂，故云略舉。亦以遠故，正明從初禪來。下地災患已斷，憂及苦之現行俱在欲界，故略不言。故俱舍下，論云：第四名不動離八災患故。八災患者，謂：尋、伺、苦、樂、憂、喜、出息、入息。
疏：四、住第四禪，即彼二依止三昧。然入上色定，其身相狀如處室中；入下四空，如處虛空。
疏：第二、四空。空處等名同心一境性有何差別？俱舍。定品顯此差別：由離下地染，故立四名，謂離第四禪，立空無邊處；離空無邊處，立識無邊處等。
差別既爾，從何得名？彼次頌云：空無邊等三名從加行立非想非非想昧劣故立名。謂修定前，起加行位，厭壞色故，作勝解想，思無邊空；加行成時，名空無邊處。厭空想識，厭識想無所有，準此，可知。其第四空，由想昧劣，謂無下地明慧勝想，得非想名；有昧劣想，名非非想。故前三無色，加行受名；第四無色，當體受稱。
以前三近分加行位中唯緣空等，入根本位，亦緣餘蘊，故從加行受名；第四非想，加行、根本同一所緣，故當體受稱。瑜伽論中亦同於此。加行等想，空、識等殊，至文當辨。
然此四空亦各有四，謂離障等，而經文中但各三句，義含於四，謂初段離障，具對治義。
問：若有治等，為有支不？答：準雜集等論，諸無色奢摩他，一味相故，無有支分建立。若依瓔珞本業，四無色定各有五支，謂：想、護、止、觀、一心。經、論相違，云何會通？論依相似，不同四禪覺、觀等異；又慧用劣，名無支分。經就相似，同皆有五。如初空定，厭下色相，起於空想，即今對治；護彼色相，令不現前。若超色想，即名為止，是今離障；空無邊行照了分明，即是觀義，是今利益。一心，即是彼二所依。故五支顯然，豈得判無？違經依論。
鈔：疏第二、四空下，釋此分四：一、義門料揀，二、釋文，三、指廣，四、觀行。四中，初一、彰差別，二、釋別名，三、例科為四，四、顯支別。今初，即前所引四蘊離下地。離下地言，是顯差別。
疏差別既爾下，二、釋別名。於中六：一、總徵。二、彼次頌下，引論答。三、謂修定下，釋論文。四、以前三下，出異所以。所以同四無色受名不同者，前三根本不一所緣故。五、瑜伽下，引例為證。六、加行等者，指相在文。五中，然瑜伽乃有二意。此是一意。論云：此中依於近分，乃至未入上根本定，唯緣虛空等。若已得入上根本定，亦緣虛空，亦緣自地諸蘊。釋曰：言近分唯緣空者，約八解脫道中少分而說，解脫亦緣自地蘊故；九無間道，此全不論。根本亦緣自地蘊者，初剎那心緣自地蘊，後心而得緣上、下蘊。今揀後心，故云亦也。第二釋者，前三加行亦緣自蘊，取其解脫道中以少分緣義，及無間道緣自蘊故。前釋從其多分，俱舍唯取一義。
疏然此四下，三、例科為四。疏問：若有下，四、顯支差別。先問，後答。答中四：一、雙酬；二、經、論下，會通；三、如初下，示有；四、故五下，結示。
超一切色想，滅有對想，不念種種想，入無邊虛空，住虛空無邊處；
疏：今初、空處，謂觀虛空作無邊行相，能滅色想，心安空定，名空無邊處。
鈔：疏今初、空處下，釋文，有三：初、標。而言處者，順正理云：四空名處者，謂有情生長處故。
疏：文中三句。初句含二義：一、明離障，二、明對治。
鈔：二、文中下，釋文。三、總結。二中三句，即為三別。釋初句中二：先、雙標。今初句者，以經三句連為義句，故曲有三。
疏：言離障者，曲有三句，謂離三有對等色。
論云超一切色想者，過眼識相，此明超可見有對。二、滅有對想者，耳、鼻、舌、身、識和合想滅故，此滅不可見有對。三、不念種種想者，不念意識和合想故，意識分別一切法故，說名種種，此滅不可見無對。意識雖緣非色之境，今但取緣色，自有種種。
皆云想者，小乘以在色、欲修起此定，未捨色形，故不言滅色，但言滅想。想取色相，故偏滅之。大乘之中，決唯滅想。若超色想說無色者，後滅空、識，應無識、空。
問：香、味之想，初禪已離；色、聲、觸想，二禪已除。今云何言空定滅耶？遠公答云：香、味二想雖盡初禪，今云滅者，治有四種：一、壞對治，謂方便道觀下有漏無常等故；二、斷對治，謂無礙道正斷下過；三、持對治，謂解脫道為首及後一切無間解脫持彼無為，不令失壞；四、遠分對治，謂解脫為首及後一切無礙解脫遠令前障畢竟不起。今此空定據第四治。色、聲、觸三云二禪滅者，二禪已上，乃至四禪，當地雖無，得借初禪三識之心，見、聞、覺觸。是故乃至第四，猶有此想，空定滅之。此上所釋約次第修。
若於色界頓修空定，則六識行境，並皆得滅。故論上言意緣一切法，亦無揀故。
鈔：疏言離障下，雙釋。先釋離障，後釋對治。今初，疏文有四：一、總標，二、別釋三句，三、總釋想字，四、通妨難。今初，言謂離三有對等色者，俱舍。界品中明十八界諸門分別，總有二十二門。今此要二，謂問云：幾有見、無見？幾有對、無對？偈云：一有見謂色十有色有對。釋曰：十八界中，謂色界一，此一是有見。謂為眼根所觀照故，名為有見。五根、五境，此之十界有色有對，謂此十界，體是色故，極微所成，更相障礙，故名有對。論云：如手礙手，如石礙石，或二相礙名二。。應知有對總有三種：一、障礙有對，即十色為體，障礙即有對，持業釋也。二、境界有對，謂十二界即六根、六識，法界一分謂於法界中唯取心所。此十三法於色等境而能取，故為境所拘，名為有對，境界之有對，依主釋也。三、所緣有對，其體即是七心界全；今謂六識及意，并法界一分，亦心所也。言所緣者，色等六境。言有對者，即七心等為六境界所拘礙故。然對是礙義。礙有二種：一、障礙礙，二、拘礙礙。三有對中，障礙有對即障礙礙，餘二有對是拘礙礙。論自問云：境界所緣，彼有何別？論答云：若於彼法，此有功能，即說彼為此法境界，心、心所法執彼而起，彼於心等名為所緣。釋曰：彼即六境，此即根、識等。意云：若根、識等，於色等境有能見等之功能故，即名色等為我境界；若心、心所，猶如羸人，非杖不起，託境方生，即色境等名為心等之所緣也。是則境界有對，能緣力強；所緣有對，所緣力強。故所緣中但有七心，境界之中具有根、識。以根不託境而生故，故能取境邊名境界有對，為境引邊名所緣有對。而大雲釋云：礙取境義邊，名境界有對；礙緣境義邊，名所緣有對。似非本意，以論引施設足論四句分別境界有對，謂：一、於水有礙，非陸，如魚等眼；二、於陸有礙，非水，如人等眼；三、俱礙，如捕魚人及蝦䗫等眼；四、俱非礙，謂除前根。釋曰：以此而明，以見等為礙耳。非礙見等也。
又論自釋礙義：云何眼等於自境界及自所緣轉時名為有礙？答云：越彼於餘，此不轉故。釋曰：謂眼緣色，不聽聲等，故眼於色名為有礙，礙我餘緣故。則礙取境義，斯亦有理。而疏不言礙取餘境，但言礙取境邊，故非論意。三有對義，彼論為難，今已略顯。然第三有對，體雖七心，要緣六境，故亦有色。又言等者，等於下別無對色故。此無對色亦六境中法界攝耳。
疏論云下，第二、別釋三句。句皆有三，如初句中，初、標經；二、過眼識等，論釋；三、此明超可見有對，即疏釋論。下二句亦然。其疏釋三句，亦即俱舍。界品明五蘊中色，辨粗細門：一、可見有對者，謂色境也；二、不可見有對者，謂眼等五根、聲、香、味、觸也；三、無見無對者，謂無表色。今初可見有對，即前界品中一可見謂色，瑜伽名為超於顯色。論云：次於虛空起勝解故，所有青、黃、赤、白相應顯色想，由不顯故，及厭離故，皆能超越。
疏二、滅有對想者，標經。三有對言，因此句生。耳、鼻、舌下，論釋。取四識和合，但謂四塵，即聲、香、味、觸。識必依根，即兼前可見，皆障礙有對。故瑜伽云：由不顯現，超越彼想以為因故，所有種種眾多品類因諸顯色和合積集，有障礙想，皆得除遣。
疏三、不念下，釋第三句不念。先以論釋；此滅下，二、疏釋。先正釋；後意識緣下，通妨，可知。然此第三通於境界及所緣攝，是法塵故，意識緣故。已如上說。瑜伽云：由遠離彼想以為因故，所有彼種種聚中差別想轉，謂飲食、瓶、衣、車乘、莊嚴具、城舍、軍、林等想，一切不作意轉。
疏皆云想者，第三、別釋想字。先依小乘，後依大乘。前中，俱舍云亦總名除色想。然無色亦二：一者、生得，生得即果，果滅色形；二者、修得，修得在因，身居欲、色，修空定時，但滅於想。應有問言：何不滅餘？故疏答云：想取色相，故偏說滅，非不滅餘。
疏大乘之中下，二、約大乘，謂縱生無色，亦唯滅想。先正釋；後若超色想下，以例反成。謂生識處，不滅於空；生無所有，不滅於識。何生空處而滅色耶？斯理善成。
疏問：香、味之想下，四、通妨。先難，後答。答中二：先豎約漸修，後橫約頓證。前中又二：先通香、味；後色、聲下，通餘三想，可知。疏若於色界頓修空定下，約頓證以明。言意緣一切法，亦無揀故者，前明意識之中唯取緣色之想，故今辨之，通緣一切。論主但云滅意識和合想故，意識分別一切法故，說別異想，曾不揀言，唯取意中之色想耳。故知通也。
疏：已明離障，云何對治？前三句中，不念之言含於對治，謂不分別色等境故。何以不念？見無我故。約菩薩實治，故云無我。若依有漏，但厭苦粗以為加行。順正理云：謂若有法，雖與色俱，而其自體不依屬色。諸有於色求出離者，必應最初思惟彼法，謂：虛空體雖與色俱，而待色無，方得顯了。外法所攝，其相無邊；思惟彼時，而能離色。此即加行之相也。
鈔：疏已明離障，云何對治下，二、釋對治。上二句結前生後；後前三句中下，正釋。然其不念之言，對治義顯。初超，次滅，亦是對治。上引瑜伽，三句之內皆具對治，謂由遠離彼想為因等，下總釋云除遣如是有色有對種種想已，餘無邊想虛空勝解是也。
疏何以不念？見無我故者，即是論釋不念之言，謂色無自實，當體即空，故云無我，即法無我。從約菩薩實治下，即疏釋論。
言但厭苦粗以為加行者，此即有漏六行伏惑，謂厭下苦粗障，欣上淨妙離，略言苦粗。然此對治，經雖無文，論主義取不念釋耳。
疏從順正理下，引論釋成加行之相。然云有法，雖與色俱者，有法即空，空徧一切色、非色處；今明色中之空，故云雖與色俱。言而其自體不依屬色者，空是無礙，色是變礙故。故下經云：譬如虛空徧至一切色、非色處，非至，非不至。何以故？虛空無身故。此約事空。若約理空，義亦同此。故經云：譬如法界徧一切不可見取為一切，是也。
上辨虛空之體；從諸有於色下，辨觀行之相。言而待色無，方得顯了者，然顯空相，略有二義：一、滅色明空，謂先有色，今此已無故；二、對色明空，此處是色，無色處是空。今待色無，義含二意。故婆沙八十云：但由加行，名空無邊處。謂初業者，先應思惟牆上、樹上、岸上、舍上等諸空之相。取此相已，假想勝解，觀察照了無邊空相。以先思惟無邊空相而修加行，展轉引起初無色定，故說此名虛空無邊處。曾聞苾芻出此定已，便舉兩手，捫摸虛空。有見問言：汝何所覓？苾芻答言：我不見自身。彼言：汝身即在床上，如何餘處更覓自身？故知入此定已，亦不見身；起定猶爾。今疏但明加行之相耳。
疏：二、入無邊虛空者，是修行利益。謂三色想絕，則入空理，廓爾無邊故。
疏：三、住虛空無邊處者，是彼二依止三昧。瑜伽云：由已超過近分加行究竟作意，入上根本加行究竟果作意定。是故說言空無邊處具足安住。
準瑜伽意，四義之中，離障是超下地，對治是加行究竟作意，利益是勝解作意，彼二依止是加行究竟果作意。前三為近分，後一是根本。後之三定，一同於此。
鈔：疏瑜伽云：由已超過下，疏文有三：初、引論；二、準瑜伽意下，釋彼論文；三、後之三下，結例。
二中，以加行究竟作意即是第六，以彼釋云謂心得離繫故。言利益是勝解作意者，以雖彼當第二，釋云正是修行。以下彼二依止是加行究竟果作意，彼釋云謂無間證入，則知利益是正修行矣。
疏：又此四義：初、何所超，次、云何能超，三、超前何緣，四、超何所證。
鈔：疏又此四義下，第三、總結。何所超者，謂色；云何能超，謂無分別；何緣者，謂緣虛空無邊，尤顯此句是修行相；何所證者，即空處心一境性。
超一切虛空無邊處，入無邊識，住識無邊處；
疏：二、識無邊處，心緣內識，作無邊行相，故以為名。初、超虛空無邊處，是明離障。彼何所障？外念為粗故。云何對治？見彼外念粗，分別過患故。二、入無邊識，是修行利益。前明捨外，今辨緣內。正理云：謂於純淨六識身能了知中善取相已，安住勝解。由假想力思惟觀察無邊識相，由此加行為先，得入根本。後依止，可知。
鈔：疏正理云下，引論證成加行之相。言得入根本，即彼二依止三昧。
超一切識無邊處，入無少所有，住無所有處；
疏：三、無所有處者，即內、外皆無也。初超無邊識，是明離障。何過須超？事念粗故。云何對治？見粗念事，分別過患。次入無少所有者，修行利益。前以捨外緣內，故為粗念。既無所取，能取亦無，故內、外俱無。斯為利益。正理云：見前無邊行相粗動，起此加行。是故此處名最勝捨。以於此中不復樂作無邊行相，心於所緣捨諸所有，寂然而住。瑜伽云：從識處上進時，離其識外，更求餘境，都無所得。此意明識既為粗，識外復無，故無所有。後住無所有處，是彼二依止。
超一切無所有處，住非有想非無想處。
疏：四、非想中，無下七地明了之想，有昧劣想，故以為名。超一切無所有處，是所離障。
云何對治？無彼無所有，以見粗念分別過患，故為能治。既寂無所有，云何名粗？猶有無所有想故。經闕一句，論經則具。彼云：知非有想非無想安隱，即修行利益；即入非有想非無想處行，是二依止。瑜伽云：先入無所有處定，超過一切有所有想，今復超過無所有想，故言非想。又言非無想者，非如無想及滅盡定，一切諸想，皆悉滅盡，唯有微細想緣無想境轉故。即於此處起勝解，則超近分，而入根本。此中所以不出三界者，由緣無想境，即是細想；外道不了，謂為涅槃。未能無緣，豈離心境？況計此為我，復生愛味。故法華喻頭上火然。若知此患，更求上進；求上進時，求上所緣，竟無所得；無所得故，滅而不轉，則得滅受想定也。若未得此定，厭想為先，後想不行，即入無想定。
鈔：疏四、非想中，疏文有二：先釋名；後超一切下，釋文。釋初句中，疏文有三：初牒經標章；次云何下，顯治；後經闕下，會釋。
疏即入非有想下，釋第三句，分二：先略釋；後瑜伽下，廣釋。於中二：先釋非有想；後又言下，釋非無想。於中三：初、對他釋；二、唯有下，約自地釋；三、此中所以下，對無漏定以辨優、劣。
疏：然婆沙百四十一、顯揚第三及諸論皆明，而文言浩博。上引二論，文略義顯。
鈔：疏然婆沙下，指廣在餘。言諸論者，雜集第九亦廣分別。
疏：今更約第一義修，略示四空，謂觀色即空，心安於空，是空處定；次知空、色不出於心，是識處定；次心、境兩亡，為無所有；次亦亡無所有想，緣無想住，名非想非非想。若不緣此無想，則諸漏永寂。
鈔：疏今更下，約觀心釋，兼通禪門。
但隨順法，故行而無所樂著。
疏：第三、入意，但順化眾生法，不同凡、小有愛味等。如前已釋。
佛子！此菩薩心隨於慈，廣大無量，不二，無怨，無對，無障，無惱，徧至一切處，盡法界、虛空界，徧一切世間；住悲、喜、捨，亦復如是。
疏：大文第四、佛子！此菩薩心隨下，明其厭果，即前八定之所等引，故名為果。文分為三：初、四無量，即行方便果；次、五神通，即行功用果；三、此菩薩於諸禪下，總結自在。
今初，所以先明者，凡夫味定，三界輪迴；二乘上升，多皆趣滅；菩薩因定，發生慈悲，廣利有情，成菩薩性。
然入之所以，前論已辨。
為對生死、涅槃，分四為二。準瑜伽等，四種無量為四有情，謂緣求樂眾生興慈，有苦興悲，有喜隨喜，有惑不染。復應此四通緣一切，以智導之，則無所著。
此四皆緣無量境，故名四無量。
若總相說，皆以定、慧而為其體。若別明之：慈即與樂，無瞋為體；拔苦，不害；慶他，不嫉；自、他捨惑，即是善捨。
鈔：第四、厭果分，疏今初，所以先明者下，疏文有六：一、來意；二、然入之所以下，入意；三、為對生死下，建立；四、此四皆緣下，釋總名；五、若總相下，出體；六、文中下，釋文。四中，疏通始、終之教。準大集第九，云：知諸眾生心性本淨，是名為慈；觀於一切等如虛空，是名為悲；斷一切喜，是名為喜；遠一切行，是名為捨。此通終、頓。若圓教明，如下離世間品各有十義及圓融等。
疏若總相下，第五、出體中二：先、總出體。皆以定、慧而為體者，雜集十三云慈等三昧故，後得智中所建立故。然論四無量總有五門：一、以靜慮為所依；二、以有情為所緣境界；三、與樂等相應為行相；四、定、慧為自體，一切功德皆奢摩他、毗鉢舍那之所攝故；五、諸心、心所以為助伴。疏皆含有。
疏若別明下，二、別出體，兼含行相。此有四句，句皆有二：慈即與樂，此明行相；無瞋為體，即是出體。拔苦，悲相；不害，出體。慶他，喜相；不嫉，出體。自、他捨惑，是捨行相；即是善捨，是出捨體。俱舍頌云：無量有四種對治瞋等故慈悲無瞋性喜喜捨無貪此行相如次與樂及拔苦欣慰有情等緣欲界有情喜初二靜慮餘六或五十不能斷諸惑人起定成三。釋曰：初句標，次句辨治。治有四種：一、瞋，二、害，三、不欣慰，四、欲貪。言瞋等者，等取下三。次二句出體。慈悲以無瞋為性，喜即喜受，捨即無貪。此即婆沙論意。若俱舍論，云悲以不害為體，故疏依之。捨以無貪無瞋共為其體，今言行捨，是雜集意。次三句行相。與樂是慈行相；拔苦是悲行相；欣慰是喜行相；有情等是捨行相，怨、親平等故。次句明所緣。唯緣欲界，上界無瞋等故。次兩句明所依。喜初二靜慮，餘六者，謂三無量依於六地，謂四靜慮及未至、中間。或五者，有餘師說：唯依五地，除未至定，謂修無量者，是定與德，已離欲者乃能修故。或十者，欲令此四通依十地，謂欲界定四靜慮根本及四近分，并中間禪。有三義故，不能斷惑：一、有漏根本緣故；二、勝解作意相應故，斷惑要須真實作意故；三、徧緣一切有情境界故，斷惑要緣法作意故。次句明處及成。唯在人中，成一即成三種。
疏：文中二：初別顯慈行；後住悲下，類顯餘三。初中有十二句。心隨於慈，此句為總。隨有二義：一、心不趣寂，動皆合慈；二、以此慈心隨逐於物，如犢逐母。
次十句別。慈之種類，總有其三：初有七句八義，眾生緣慈；次一法緣；後二無緣。緣謂緣念。初緣假者，欲與其樂；次緣人空，但有蘊等善、惡行法，以用教化；後緣眾生體空，欲令悟入。
初一通凡，次一通小，後一唯大。
今初八義，曲復有四。初四與樂，正顯行相：廣者，與欲界樂，欲境廣多故。大者，與同喜樂，謂初二禪喜受俱故；高出名大。無量者，與不同喜樂，三禪已上離苦離喜故；深故，名無量。不二者，三樂平等與故。上皆論意。更有一理：廣，則無樂不與；大謂菩提、涅槃；無量謂窮來際；不二者，無一不與故。
次二治障：不愛之怨，亦與其樂，故無怨障；是愛之親，亦與其樂，非是偏情，故無對礙。中人無愛、不愛，故非障也。次一清淨，謂無身心不調、五蓋等障，是行清淨慈。後一攝果。慈定起於色界正果，慈之餘勢起欲界習果，皆無苦惱之事。故修慈經說：修慈有十五利，謂：臥安，覺安，天護，人護，眠無惡夢，寤常歡喜，水不能漂，火不能燒，刀不能傷，毒不能害，常生善處，鎮受快樂，正報梵世，殘報人王，遠果作佛，皆慈之果。然此中有多種果。初現報果；常生下，後報果。正報梵世，望上生報，望下正報。殘報人王，即是習果。又初士用果；水不漂等，是增上果；常生下，異熟果；殘報，等流果；作佛，是離繫果。修一慈心，三報不斷，五果俱圓，無費一毫，而功報無極。幸諸後學思而修之！
次徧至一切處，即法緣慈。橫徧十方，豎通三界，彼中所有一切諸法，皆能緣念。然法有二種：一、緣聖、凡五蘊之法，二者、眾生所有分別作業之法。此即所化差別。故涅槃云：緣利眾生法，名為法緣。
後二句無緣者，無緣有二：一、自體無緣，豎窮法空，云盡法界；二、徧至無緣，顯空無分齊，橫盡虛空。末句云徧一切世間者，總結上慈，成無量義也。
類三，可知。
鈔：疏慈之種類，總有其三者，疏依常義，經論大同。涅槃十五更有一義，云：眾生緣者，緣於五蘊，願與樂故；法緣者，緣諸眾生所須之物；無緣者，緣於如來，是名無緣。慈者，多緣於貧窮眾生。如來。大師永離貧窮，受第一樂。若緣眾生，則不緣佛。法亦如是。以是義故，緣如來者，名曰無緣。次更有義，即是今疏所明。於中三：初屬經文；次初一下，料揀；後今初下，釋文。言與欲界之樂，即五欲樂。同喜之樂，二禪之中一切因果；三禪亦然，非唯樂受。三禪已上以喜為患，離故名樂。不二者，三樂平等與故者，論云不二者，亦是廣大無量，即重牒前三；以此三樂徧與眾生，不揀彼、此，云平等與。
疏次二治障者，即經無怨，無對，慈行平等，不等是障。怨應與苦，今皆與樂，故無慈障。怨與其樂，可名治障。親與其樂，何名治障？不以親故，偏與之也。故疏云無偏情也。與前不二，有何別耶？前唯就樂以明不二，今就苦、樂相對遣也。
疏次一清淨，即經無障。然經云無障，論為清淨。前說無障，無障卻云治障者，由前治障得此無障，無障即淨。又前是慈用，用平等慈治於怨、親。此據慈體。體是禪果所依，依禪治下欲、惡等染，故名清淨。身心不調，造十惡業；調故，無之。五蓋等者，等上十惡及怨、親也。
言行清淨慈者，即淨名。觀眾生品云：行清淨慈，諸法性淨故。契深行淨，障、蓋不生。
疏後一攝果，即經無惱。先依論釋。故論云：欲、色界中正受善果，無苦惱事。疏別配釋。後故修慈下，引證廣釋。於中三：初舉彼經；次然此中下，束成諸果；後修一慈下，結示勸修。三報，即現、生、後。五果，即異熟等。
疏一、緣聖、凡五蘊之法者，是所與樂人，見無我故。如諸論說。二者、眾生所有分別作業法者，即涅槃意，隨其所作，化與樂故。經徧一切世間者，正約有情世間，義兼餘二，正覺、器界是所與故。然約圓教，下離世間品各有十義。
佛子！此菩薩得無量神通力，能動大地，以一身為多身，多身為一身；或隱或顯，石壁山障，所往無礙，猶如虛空；於虛空中跏趺而去，同於飛鳥；入地如水，履水如地；身出煙燄，如大火聚；復雨於水，猶如大雲；日、月在空，有大威力而能以手捫摸摩觸。其身自在，乃至梵世。
疏：第二、佛子下，得五神通，明行功用果。前內懷慈濟之心，此外現救生之用。從多分說，但為邪歸。
妙用難測曰神，自在無擁曰通。文中有五：一、神境，二、天耳，三、他心，四、宿住，五、天眼。寄同世間，故但得五。外色、內身，皆神之境，轉變多種，偏受神名。亦名神足，依欲勤心觀之所成故；亦名如意，隨意成故。餘名易了。若語其體，通是慧數；別，則前四是智，後一是見。見亦是智，照了分明；順眼義故，偏立見名。餘處天眼居神境次者，顯自修者先成自根勝用，次知他心，後知往業故。今約利他三業，故天眼居末。初一身業，到化機所。次二口業：天耳聞佛說法，聞眾方言，以他心智，隨種種言音，皆盡知已，將前所聞之法，隨其方言之異，復宜用何言之異，而授與之。後二意業：宿住知其過去是何界種，天眼見其未來遠近成益，隨應化之。餘如十通品辨。
今初、身通，文二：初總明；後能動下，別顯。總中云得者，總修總得。若準瑜伽三十三，得四靜慮竟，各各別修，皆有假想，則別修別得。既寄位次第，別亦無違。然通依四禪，多依第四。後別中得三種自在：一、世間自在，動大地故；二、以一身下，身自在；三、石壁下，作業自在。
鈔：第二、五神通，明行功用果等者，疏文有八：一、上句辨定所屬。二、前內懷下，次明來意。言從多分說者，會上論文。三、妙用下，釋總名。四、文中下，列別名。五、外色下，釋別名。六、若語其體下，出體性。言順眼義者，就眼辨智，廢體從眼，故云約見。天耳何不廢智，就根名聞？聞不順智，不如眼故。七、餘處下，辨次第，亦是三業分別。五通皆智，智皆意業；今從用相，故分三業。八、今初、身下，釋文。
疏後別中三種自在者，經有十句，論攝為三：初二各一，後八為一。論亦分八。然總十事，亦十八變，文有不足，故論直分。疏以經難，留在下說。今且依論。作業自在中八者，一、旁行無礙，如經石壁山障，所往無礙，猶如虛空故；二者、上行，如經於虛空中跏趺而去，同於飛鳥故；三者、下行，如經入地如水故；四者、涉水不沒，如經履水如地故；五者、其身熾然，如經身出煙燄，如大火聚故；六者、身能注水，如經復雨於水，猶如大雲故；七者、身能捫摸，如經日、月在空，有大威力而能以手捫摸摩觸故；八者、自在，乃至梵世間、器世間，隨意轉變，得自在故，如經其身自在，乃至梵世故。釋曰：若會十八變者，三種之中，初一即振動。二中有四：一者、一身為多身是舒，二者、多身為一身是卷，三、隱，四、顯。三為八中攝為五種：一旁行、二上行，皆是往來；三、四皆轉變；五、六皆熾然；七即眾像入身，以高大故；八即所作自在。上三段中，初一，次四，後五；但有其十，餘八略無。論見多無，別為科釋。餘如善住知識處明。
此菩薩天耳清淨，過於人耳，悉聞人、天若近若遠所有音聲，乃至蚊蚋、虻蠅等聲，亦悉能聞。
疏：第二、天耳通，初總標其體，謂天耳清淨。清淨有二義：一、離欲界法，得靜慮引生，清淨大種所造故；二、離於障礙，審諦聞故。由此，故云過於人耳。悉聞下，顯用。釋過人義，遠、細皆知故。
此菩薩以他心智如實而知他眾生心，所謂：有貪心，如實知有貪心；離貪心，如實知離貪心；有瞋心、離瞋心、有癡心、離癡心、有煩惱心、無煩惱心、小心、廣心、大心、無量心、略心、非略心、散心、非散心、定心、非定心、解脫心、非解脫心、有上心、無上心、雜染心、非雜染心、廣心、非廣心，皆如實知。菩薩如是以他心智知眾生心。
疏：第三、他心通中三：初總。知他心者，通於王、所。次所謂下，別。後菩薩如是下，結。
別中二十六心，行相各異。然除小等四心，餘皆障、治間明，善、惡對顯。總攝為九：一、以初六心明隨煩惱，謂隨緣現起，煩惱相應，故名為隨，非約小惑名隨。言有貪者，於可愛所緣貪纏所纏故。離貪者，遠離如是貪纏故。下四例知。即三不善根及三善根以為能治。論今但以能治亦因煩惱而來，故皆名隨煩惱。下使亦然。
二、有煩惱等二心，明使，即是隨眠。
三、小等四心名生，約無記報心。人心小，欲天廣，色天大，無色二解脫無量，以作空、識無邊行相故。上二不爾，故非無量。而論不明上二空處，意明無所有及昧劣故。或是略、非略攝之。
四、有四心，學三昧行。略者，謂由止行，於內所緣繫縛其心故；非略者，太沈昧故，或不一所緣故。散者，太舉，於五妙欲境隨順流散故；非散者，於妙所緣明了顯現故。前二約定，後二約慧。定等均者，則名等持。論經合之為二，名攝、不攝，故論以散、不散釋之。
五、有二心，明得三昧。定者，正入根本定故；不定者，未入及起時故。
六、有二心，明得解脫，有縛、無縛故。
七、有二心，餘凡夫增上慢，即前類之餘。以得四禪，謂為四果，即粗習行，名上；無此，即細習行，名無上。
八、有二心，妄行、正行，論經名求、不求心。希求名聞，即是雜染；反此，非染。
九、有二心，大乘得失。悲、智兼濟為廣，隨闕非廣，論闕此二。
上之九類不出三種：初二煩惱，次一是苦，餘皆是業。業有善、惡耳。亦即四諦，開解脫為滅，善業為道故。皆如實知者，審於事實見理實故，亦非心外見法，亦非無境可知。若自、他相絕，則與眾生心同一體，故無心外也。不壞能、所，故能知也。又他心是總，餘皆是別。六相圓融，一乘之實知也。
鈔：疏一、以初六心明隨煩惱者，疏文有四：一、釋論立名；二、言有貪下，別釋初對；三、即三不善下，例以總釋；四、論今下，會通論意。二中貪是心所，心王之體與貪相應，名貪纏所纏。餘亦如是。
疏二心，明使，即是隨眠者，論中名使，隨眠往來，猶如公使隨逐捉縛故。
疏或略、非略攝之者，以論經無略、非略，下釋即散、不散中開出。今以論中不說，於上二無色，故以此當之。無所有想，即是略也；非想非非想中，此想亦劣，故名非略。
疏四、有四心，學三昧行者，異後得定以略釋止者。故唯識釋睡眠云昧略為性，略揀寤時，昧揀定中，定中是略而不昧故。繫緣一境，即是略義。略、非略中，略心為得，非略為失。散、非散中，散則為失，非散為得。
疏前二約定者，以論無略、非略，但名學三昧行。今以三昧有止觀品，故別用之。
疏以得四禪，謂得四果者，得初禪，謂得初果；餘三如次。
疏論經名求、不求者，仍在上、無上前。
疏九、有二心，大乘得失者，論經無此，論亦無義，今以義釋耳。
疏上之九類下，通相料揀，有三：一、三雜染料揀；二、亦即下，四諦料揀；三、皆如實下，總釋如實知義。有五教意：初、通小乘初教，理實通人、法二空故。二、亦非心外下，通始、終二教，唯識之義通二教故。三、若自、他相絕下，通於終、頓兩教，但同一體，即是頓教；兼取不壞能、所知義，即是終教。又總取雙絕雙存，亦圓教中同教義故。四、又他心是總下，六相圓融，唯屬圓教一乘之別教義。
此菩薩念知無量宿命差別所謂念知一生，念知二生、三生、四生，乃至十生、二十、三十，乃至百生、無量百生、無量千生、無量百千生、成劫、壞劫、成壞劫、無量成壞劫：我曾在某處如是名，如是姓，如是種族，如是飲食，如是壽命，如是久住，如是苦樂。我於彼死，生於某處；從某處死，生於此處，如是形狀，如是相貌，如是言音。如是過去無量差別，皆能憶念。
疏：第四、宿住智通，初總標。誰能念？即宿住之智。次所謂下，別顯。後如是過去下，總結。別中初念何等事，謂一生乃至多劫中事。此顯念時分。次我曾下，云何念，即念相差別也。念彼因中，名字不同。姓謂父母家姓，如迦葉等；種族即剎利等貴賤。餘可知。
此菩薩天眼清淨，過於人眼，見諸眾生生時、死時、好色、惡色、善趣、惡趣，隨業而去。若彼眾生成就身惡行，成就語惡行，成就意惡行，誹謗賢聖，具足邪見及邪見業因緣，身壞命終，必墮惡趣，生地獄中；若彼眾生成就身善行，成就語善行，成就意善行，不謗賢聖，具足正見，正見業因緣，身壞命終，必生善趣諸天之中。菩薩天眼，皆如實知。
疏：第五、天眼通，論名生死智通，約根、約境異故。初總顯能見。誰能見？天眼故。清淨者，審見故；過人者，遠見故。次見諸下，別顯所見。初見生死本有之果、隨業之因。若彼眾生下，云何見。別見因、果不同，如二地攝善戒中辨。菩薩下，結。
此菩薩於諸禪三昧、三摩鉢底能入能出，然不隨其力受生，但隨能滿菩提分處，以意願力而生其中。
疏：第三、此菩薩下，總結自在。近結厭果，遠結前厭。於何自在？即前禪等。禪謂四禪。三昧者，四無量慈等三昧故。三摩鉢底者，論云五神通，此應譯者之誤。合云三摩呬多，以此云等引，五通即所引故。三摩鉢底，此云等至，非神通故。
云何自在？智能入、出，則散、動不能縛，即生心時，隨心用現在前故；大悲方便，不隨受生，則定不能縛。若不隨禪生，當何所生？不揀淨、穢，但能滿菩提分處，即生其中。論主從勝及自利說，謂諸佛、菩薩共生一處，是能滿處。以願力者，非業繫生故。
鈔：疏即生心時，隨心用現在前者，此有三重自在。上明散、動不能縛，則入定自在。二、此段欲入，則入；欲出，則出。入、出自在。是則定、散皆不能縛，即是地初明盛心也。三、大悲方便下，受生自在，則報果無縛。論云彼淳厚深念心，此成就示現者，謂地初十種深心中第八心，今經當勇猛心。故上論釋云又不隨禪解脫力生，疏釋云地滿方成，正指此也。
疏論主從勝等者，佛、菩薩處勝諸穢處。及自利者，為滿自利菩提分，故近佛、菩薩。若約利他，瑜伽、地持皆云隨他見已，生道法處。故今疏云不揀淨、穢，能滿二利菩提分處，即生其中。
佛子！是菩薩住此發光地，以願力故，得見多佛所謂：見多百佛，見多千佛，見多百千佛，乃至見多百千億那由他佛，
悉以廣大心、深心恭敬，尊重，承事，供養；衣服、飲食、臥具、湯藥一切資生，悉以奉施，亦以供養一切眾僧。以此善根迴向阿耨多羅三藐三菩提。於其佛所恭敬聽法，聞已受持，隨力修行。此菩薩觀一切法不生不滅，因緣而有；
見縛先滅，一切欲縛、色縛、有縛、無明縛，皆轉微薄；
於無量百千億那由他劫不積集，故邪貪、邪瞋及以邪癡，悉得除斷；所有善根，轉更明淨。
疏：第二、位果。三果即為三別。初、調柔果中三：初、調柔行體；二、此菩薩，於四攝下，別地行相；三、佛子！是名下，結說地相。前中有法、喻、合。
法中三：初、練行緣；二、悉以下，明能練行；三、見縛下，明所練淨。二中，先福行，次迴向行，後修智行。言觀一切法不生不滅者，即法性觀。於清淨法中不見增，故不生；煩惱妄想中不見減，故不滅。因緣而有，此有二義：一者、成上，由淨法從緣生，故無可增；妄法從緣滅，故無可減。二、約不壞相故，雖體不生、滅，不礙生、滅。依對治因緣，離煩惱妄想，故滅；轉勝清淨，般若現前，故生。以一切法不生，般若生故；知一切法不滅，妄想滅故。以此該後，則見縛等滅是不滅之滅也。又以此三地，世間滿故，於禪定中為此實觀，生起後地無生行慧，亦即善巧決定觀察智也。
三、所練淨中，先明斷惑，後揀細異粗。前中五縛，即五住煩惱。若合色、有，即是四縛，縛眾生故；亦名四流。見縛先滅者，初地見道已斷分別惑故。一切欲等者，論云一切修道中三縛及彼因同無明習氣，皆悉微薄，謂煩惱障三縛現行及種，故云彼因；與當地所知障種同滅，故云同無明習氣。習氣即種義。瑜伽四十八云：捨欲貪，故無欲縛；棄捨靜慮等持，故斷有縛。後於無量下，揀細異粗。謂是斷細，以多劫不積三不善根，故細種漸斷，善根轉淨。言多劫者，仁王經說：初地經四阿僧祇劫，二地五，三地六。細障難斷，經劫轉多；多劫不積，故邪貪等斷。然但斷細習，非是斷粗。粗障見道，初地已斷。粗障修者，二地已斷故。善根轉淨，即前信等。
鈔：第二、位果，疏不生不滅即法性觀者，約真諦觀，則顯因緣而有是因緣觀，是俗諦觀。不見增、減者，以法性中無淨、穢故，體無增、減故，性無二故。
疏一者、成上者，即隨順觀世諦，即入第一義也。疏二、約不壞相者，約即真之俗也。疏一切法不生，般若生者，即大般若文。悟法無生，名般若故。知無可生，照見惑源，故無可滅也。
疏又以此三地下，結說之由。
疏若合色、有者，有當無色，今合為一，即上二界總名有縛，故為四縛。四流，如初、二地說。上辨開、合。二、見縛先滅下，釋經。則五中初一，見道所斷；已隔二地，故云先也。論云下，先舉論；後謂煩惱下，釋論。言與當地所知障種同滅者，以地地各別斷所知障，而種、現雙斷，故此地初云此地斷暗鈍障，謂所知障中俱生一分，開成二愚及彼粗重。粗重，即是種子。所知種、現，體即無明，故云無明習氣。習氣，即是粗重。其俱生煩惱，若約現行，亦地地別斷，故與所知障種、現俱滅。煩惱種子，直至金剛，方永斷盡。今約現行，故得云滅；若約種子，但言微薄。以現斷故，種隨微薄。又斷現故，亦得薄名。
疏揀細異粗者，望於二地，故得名細，非望後地而得細名。粗障見道，初地已斷者，即分別起。粗障修者，二地已斷者，然煩惱有三：一、正起者，初地斷；二、誤心起者，二地已斷；三、不善根使，任運性成，三地已上漸次斷之。又貪等惑略有二種：一者、不善，凡夫所起；二者、是善。愛佛，名貪；憎厭世間，說之為瞋；分別有、無，說以為癡。上三處斷，是不善煩惱。善煩惱斷，亦有三處：一者、正起，地上漸斷，八地時盡；二者、習起，八地已上漸次除斷，十地時盡；三者、使性，至佛乃盡。今此但斷不善之性，不說現斷，至七地中，方說斷於求佛貪等。
佛子！譬如真金善巧鍊治，秤兩不減，轉更明淨。
疏：喻言秤兩不減者，厭離世間，勝於前地；信等入於厭火，故自在不失減也。
菩薩亦復如是，住此發光地，不積集故，邪貪、邪瞋及以邪癡，皆得除斷；所有善根，轉更明淨。
此菩薩忍辱心、柔和心、諧順心、悅美心、不瞋心、不動心、不濁心、無高下心、不望報心、報恩心、不諂心、不誑心、無險詖心，皆轉清淨。
疏：三、合中二：先正合前行淨；後此菩薩下，別顯忍淨。此地忍增，故偏明之。有十三心：初二句為總：一、他加惡辱，能忍受故；二、善護他心，謂他人陵我以剛強，我則騁之以柔和故。下諸句別釋。此二：初有二心，分別善護他心：一、諧順心者，以他於菩薩作惡，疑菩薩瞋恨；菩薩現同伴侶，與之諧和。二、悅美者，愛語誨誘。次以三心分別加惡忍受，謂身加惡而不瞋，口毀辱而不動，心嫉害而憂惱不能濁，以萬頃之陂方其量故。次有三心，出上二因。無高下者，過去久離憍慢，故不自高舉，輕下於彼。由此能柔和護他。後二即加惡不改之因：一、不望報恩，故益他被辱而忍受；二、受恩常念，小恩大報故。眾生於我有恩，法爾應忍。後三心顯上二心離障。雖柔順護他，而非諂；實為利益，故不誑；心無隱覆諂佞，故無險詖。險詖者，諂佞也。餘皆可知。
鈔：疏他人陵我以剛強等者，即借老子之言。彼云：柔弱勝剛強。又云：天下之至柔馳騁天下之至堅。例而用之耳。
疏以萬頃之陂為其量故者，蔡邕歎郭林宗云汪汪若萬頃之陂，既撓之不濁，亦澄之不清，言其量大也。
疏受恩常念，小恩大報者，即涅槃文。十行已引。眾生於我有恩者，若無眾生，不能成我普賢行故。
疏險詖者，毛詩序云：內有進賢之志，而無險詖之心。蒼頡篇云：詖，謂諂佞也。
此菩薩，於四攝中利行偏多，十波羅蜜中忍波羅蜜偏多；餘非不修，但隨力隨分。
佛子！是名菩薩第三發光地。
菩薩住此地，多作三十三天王，
能以方便令諸眾生捨離貪欲。布施、愛語、利行、同事如是一切諸所作業，皆不離念佛，不離念法，不離念僧，乃至不離念具足一切種一切智智。復作是念：我當於一切眾生中為首，為勝，為殊勝，為妙，為微妙，為上，為無上，乃至為一切智智依止者！若勤行精進，於一念頃得百千三昧，得見百千佛，知百千佛神力，能動百千佛世界，乃至示現百千身。一一身，百千菩薩以為眷屬。
疏：二、菩薩住此下，攝報果。此下諸地攝報，文皆分二：初上勝身；後能以下，上勝果。果中，一、自分行；二、復作是念下，勝進行。
鈔：攝報果，經云得百千三昧者，初地百，二地千，此為十倍；三地百千，即已百倍；四地億數。然其百千已用中等數法，百百變之，方是一萬。若百萬為億，四地望三，亦是百倍；五地千億，已是千倍；六地百千億。若云百箇千億，亦是百倍。若總云百千億，則數難分。七地百千億那由他，則已有那由他倍，由有百千億箇那由他故。準阿僧祇品，云：一百洛叉為一俱胝。此中等數，洛叉為億，俱胝當兆。次云：俱胝俱胝為一阿庾多，阿庾多阿庾多為一那由他。自此已上，皆用上等之數，倍倍變之，故百千億箇那由他已非心識思量之境。況八地云百萬三千大千世界微塵數，九地云百萬阿僧祇國土微塵數，十地云不可說百千億那由他佛剎微塵數三昧等。此上三地，皆以剎塵當前一數，故難思中難思也。況一一地中，皆悉結云：若以殊勝願力，復過於此百劫、千劫、百千億那由他劫，不能數知。此約行布，況圓融耶！以登地難量，故略寄數，以揀深淺。空中鳥迹，難可宣示。瓔珞亦云：初地一念無相法身成就百萬阿僧祇功德，雙照二諦，心心寂滅。法流水中，不可以凡心識思量二種法身，況二地、三地乃至等覺地！但就應、化道中，可以初地有百身、千身、萬身乃至無量身等。釋曰：據此等文，寄其數量，非盡理說。
若以菩薩殊勝願力，自在示現過於此數百劫、千劫乃至百千億那由他劫，不能數知。
爾時金剛藏菩薩欲重宣其義，而說頌曰：
疏：第三、重頌，十八頌分五：初、一頌起厭行分。
疏：二、有十二頌頌厭行分。於中，初二護煩惱行，次三護小乘行，後七方便攝行。
疏：三、一頌厭分及果。
疏：四、三頌頌位果。
疏：五、一頌結說。三地竟。
疏三十六經。：第四、燄慧地。所以來者，瑜伽七十八引解深密明四種清淨能攝諸地，前三即意樂、戒、定增上三清淨訖；此下第四訖，於佛地明慧增上，故次來也。又慧有多種，四地正明覺分相應增上慧住，故次來也。又前地雖得世定總持，而未能得菩提分法，捨於定愛及與法愛。今修證彼行，故次來也。
若依本論，前三寄世間，今此出世，次第故來。若近望前地，因前定聞發此證智，故次來也。故論云：依彼淨三昧聞持，如實智淨顯示故。
鈔：第四、燄慧地，疏所以來下，疏文分二：一、依三學；二、若依本論下，依寄位。前中二：先總，後別。先，總引瑜伽引解深密者，意欲雙明具經、論故。經當第四波羅蜜品：觀自在問言：佛說十地、佛地，幾清淨攝？幾分所攝？佛言：善男子！當知諸地四種清淨，十一分攝。云何名為四種清淨能攝諸地？謂：增上意樂清淨攝於初地，增上戒清淨攝第二地，增上心清淨攝第三地，增上慧清淨攝於後後地，轉勝妙故。當知能攝從第四地乃至佛地。釋曰：上言十一分者，即十地及佛地。
疏又慧有多種下，第二、別明。又分為二：先對後辨來；後又前地下，對前辨來。捨於定愛者，前有八定，故有定愛；有聞持，故有法愛。言今修證彼者，證彼菩提分法。
疏：言燄慧者，法、喻雙舉，亦有三義：一、約初入地釋。初入證智，能燒前地解法慢薪故。本分云：不忘煩惱薪，智火能燒故。
二、約地中釋。成唯識云：安住最勝菩提分法，燒煩惱薪，慧燄增故。由住第四地竟，方修菩提分法，明是地中。若唯取此而為慧者，未修道品，應非燄地。以此地正明菩提分法，中該初、後，諸論多依此釋。攝論云：由諸菩提分法焚燒一切障故。障即二障。莊嚴論云：以菩提分慧為燄自性，以惑、智二障為薪自性，此地菩薩能起燄慧，燒二障薪，名燄慧地。瑜伽七十八引深密經，大同此說。彼云：所得菩提分法能燒煩惱，智火如燄。金光明經、顯揚論，不殊此意。
三、約地滿。從證智摩尼放阿含光，故名為燄。下論具之。
鈔：疏二、約地中下，此釋有四：一、引論正釋。然唯識文即攝論意。次下正引，即攝論第七意。世親釋云：由此地中安住最勝菩提分法。由住此，故能燒一切根本煩惱及隨煩惱，皆為灰燼。然以菩提分而為慧者，非皆是慧，慧之燄故，從喻為名也。二、由住第四下，以文成上約地中義。三、若唯下，反成前義。四、以此地正明下，釋妨難。難云：若許此第一釋者，何以諸論多依第二？故為此通。通意可知。於中文二：先正通；後攝論云下，出多釋文。略舉五釋：一、攝論，即上第七論。二、莊嚴論，當第十三。三、引瑜伽論，亦即第四，文多同前。四、引金光明，即第三經云：能燒煩惱，以智慧光增長光明，故是修行道品依處。是故四地名為燄慧。五、引顯揚，亦當第三，論云：燄慧地者，謂諸菩薩住此地中，先善修治第三地，故超過一切聲聞、緣覺地，證得極清淨緣諸覺分，能取法境微妙慧蘊，能現前燒一切煩惱。是故此地名為燄慧。然上五釋，義皆相成，故疏總云不殊此意。
疏三、約地滿等者，前約證智為燄，此約教智為燄。
疏：然所燒煩惱即所離微細煩惱現行障，謂所知障中俱生一分，亦攝定愛、法愛。菩提分法特違於彼，故能燒之。由斯四地說斷二愚及彼粗重：一、等至愛愚，味八定故；二、法愛愚，即解法慢。今得無漏定及無漏教，故違於彼。
鈔：疏然所燒下，三、明所斷障，疏文有四：一、舉唯識；二、亦攝法愛、定愛，兼收本論；三、菩提分下，正明斷義；四、由斯四地下，別說二愚。然唯識一分之下更有論云：第六識俱，身見等攝，最下品故，不作意緣故，遠隨現行故，名微細。釋曰：第六識言，揀第七識；第七識俱，以微細故，此地未斷。今言微細，望前地說，有三義故，立微細名：一、第六識中分別身見，名為上品，唯不善故；獨頭、貪等名為中品，通善、不善；此唯無記，故名下品。二、不作意緣故，即任運生義。三、遠隨現行故，從無始來隨逐於身故。有上三義，故名微細。論云：彼障四地菩提分法，入四地時，便能永斷。釋曰：以有身見，不能觀身為不淨等。
問：上言所知障中俱生一分，那名煩惱？答：此所知障，昔時多分與煩惱障同一體起，立煩惱名。由菩提分正斷所知，彼之身見亦不行故。前之三地，何不爾耶？以相同世間，今此出世，方能離之。疏亦攝定愛下，二、出本論名，名離解法慢障，略云解法，實亦有定，本分中說。亦唯識文，論云：身見等言亦攝無始所知障，攝定愛、法愛。彼定、法愛，三地尚增，入四地時，方能永害。由斯四地說斷二愚及彼粗重：一、等至愛愚，即是此中定愛俱者；二、法愛愚，即是此中法愛俱者。所知障攝二愚斷，故煩惱二愛亦永不行。今得無漏定及無漏教者，故違於彼，即彼疏釋。愚即所知，愛即煩惱，故說俱斷。
疏：由此證得無攝受真如，謂此真如無所繫屬，非我執等所依取故。得此真如，寧有定、法之愛？
鈔：疏由此證得下，四、所證如，亦前唯識引攝論文。世親釋云：於此如中無計我所，無攝我所，如北洲人無繫屬故。應說此如非我執、我慢、我愛、無明、邊見、我所見等所依取故。從得此真如下，是今疏結成。
疏：便能成菩提分行及不住道行，精進不退。
鈔：次、明成行，如文具之。
疏：由達無攝受真如，便得攝生之果。
鈔：由達無下，六、得果者，不為我攝，方能攝生。
疏：次、正釋文，文亦三分：一、讚請，二、正說，三、重頌。今初，六偈分二：初二偈半集經者敘述。地海動者，表無明厚地，大愛海水可傾竭故。
疏：後三偈半正明讚請。於中，初二偈半天王請，後一眾首請。
爾時金剛藏菩薩告解脫月菩薩言：佛子！菩薩摩訶薩，第三地善清淨已，欲入第四燄慧地，當修行十法明門。
疏：第二、正說分中二：初明地相，後明地果。前中論為四分：一、清淨對治修行增長因分，謂清淨等是次二分，今趣地方便為彼之因。二、佛子！菩薩住此燄慧下，清淨分，是初入地出障行故。三、佛子！菩薩住此第四下，對治修行增長分，即正住地行。道品等行能有所除，故云對治。進習上上，名修行增長。四、佛子至所有身見下，彼果分，此即地滿，是中二分之果。
鈔：第二、正說，疏前中論文分為四下，疏文分四：一、依論科，二、依四道科，三、依三心科，四、依論釋文。初一可知。
疏：又此四分即加行、無間、解脫、勝進四道。
鈔：疏又此四分即加行、無間、解脫、勝進四道者，第二、四道科，如雜集第九說。俱舍。賢聖品云：應知一切道略說唯有四謂加行無間解脫勝進道。釋曰：加行道者，謂引無間道前之加行也；無間道者，謂斷惑道也；解脫道者，無間道後名解脫道，謂已解脫所應斷障，最初所生；勝進道者，除前三外，所餘諸道漸勝進故，即解脫道後所起諸道也。是涅槃路，故名為道。釋曰：所起諸道者，準雜集，即為斷餘品煩惱所有加行、無間。更有異釋，大意皆同。
疏：又四中初一入心，後三住心，出心在調柔果。住心中三分攝前三位：初清淨分即攝生貴住，次攝至一切處迴向，後攝無盡行。至文當知。
鈔：疏又四中初一下，三、依三心科，具如初地。
疏：今初、因分文三：初、結前標後；次何等下，徵列別名；三、菩薩以此下，結行入位。今初，十法明門者，門即通入之義，故論經名入；明為能入之門，法為所入之處。故論云：得證地智光明，依彼智明，入如來所說法中。言證地智者，即四地證智也；光明者，即三地慧光，謂三地中得此四地證智前相故。併舉二處之智以釋於明，亦猶地前明得定也。故前地論云彼慧，此中名光明，即其義也。言所說法者，前求多聞，從佛聞說眾生、法界等十種之法，便以智光游入，數數游入。游入，即是修行；修行，即下觀察。觀察增上極圓滿故，方得證入四地。
鈔：疏今初、因分者，第四、釋文，即第一清淨對治修行增長因分，以是次二分因，故唯牒一因字耳。
疏今初，十法明門下，疏文有五：一、單釋門。二、故論經名入者，引證。論經云：當以十法明入四地故。三、明為下，雙釋明門。四、故論云下，舉論釋。五、言證地智者下，疏釋論。於中五：初、正釋證地智光明；二、亦猶下，引例釋；三、故前地下，引證釋；四、言所說下，釋下句中所說法言；五、便以下，通釋下句依彼智明，入如來所說法中。論經云思惟，是今經觀察耳。
何等為十？所謂：觀察眾生界，觀察法界，觀察世界，觀察虛空界，觀察識界，觀察欲界，觀察色界，觀察無色界，觀察廣心信解界，觀察大心信解界。
疏：二、徵列中有十種差別觀察。此十，略以三重釋之：一、初句為總，本為眾生故；餘九為別，皆眾生事故。二、前八為染，後二為淨。三、前五推能依至所依，後五依所依立能依。
前中，一、觀眾生假名差別。假有三種：一、因成假，二、相續假，三、相待假。假為空詮，故先觀之。因成有二：一、五蘊和合，假名某甲，則入眾生空；二、陰亦因緣而有，則入法空。二空所顯，即是真如；不壞假名，空、有不二，即是中道。言相續者，由前陰滅，後陰續生，念念相續，假而非實，亦入二空真實。言相待者，待非眾生以說眾生，入實亦然。此一推假入實，餘九例知，故論但顯差別之相。
二、法界者，論當第三，是依、正之因，即染法界。此從別義。若淨法界，通為十依，則十與法界究竟無別。三、世界者，彼假名眾生所住依報。四、依、正所依虛空，瑜伽名為平等勝義，即是理空，皆無盡故。五、染、淨所依是本識界。後五依此所依，立後能依，故此識界前、後兩向：向前為依、正依，向後為染、淨依。初三句由煩惱使染，成染分依他，有三界差別，著欲、著受及著想故，三界唯心故。後二廣、大信解，成淨分依他。論經前是勝心信解依，煩惱不染，與聲聞同；後大心信解依，不捨眾生，不同聲聞。今經即前云廣，則明護狹，兼濟之心；後是大心，即是護小，求大菩提。則二心俱異二乘。前觀眾生同體大悲，後觀眾生具佛知見，誓令同得。又皆言界者，通事、理也事，即曲盡差別；理，則一一入實，即淨法界。故皆為明門。
鈔：疏略以三重釋之者，一、總、別釋，二、染、淨釋，三、能、所依釋。依第三釋文。
疏因成有二者，謂人、法二空。從二空所顯下，會其三觀。言即是真如者，自有二意：一者、順法相宗，二空非真如故；二、成三諦：假名為有諦，二空為無諦，真如為中道第一義諦。有三諦三觀矣。又空、有不二，總為空觀；不壞假名，即假觀；合上空、假以為中道。下觀二假，例此成觀，故相續結云亦入二空真實。二空真實，即是真如異名。相待假，後結例可知。
疏後五依此所依，立能依下，於中有二：先總明；後初三句下，別釋。今初此識亦通二宗：若生、滅識，生染、淨依他，亦依心有，即法相宗；若真、妄和合識，亦生染、淨，即法性宗。並如前說。
疏著欲等者，由著欲故，有於欲界；由著受故，有於色界，四禪不出於四受故。又著正受故，由著想故，有無色界。空想、識想、無所有想、非想非非想中雖欲絕想，亦不出想。三界唯心，總結上文，如下六地。疏後二廣、大下，於中三：初、依論釋；二、今經下，按今經釋；三、又皆言下，通釋界字。
菩薩以此十法明門得入第四燄慧地。
疏：三、結行入位。觀察圓滿，與十理冥，則入四地。故瑜伽四十八云：先於增上心住，以求多聞增上力故，已得十法明入。由此十法明入成上品故，極圓滿故，入初增上慧住。
佛子！菩薩住此燄慧地，則能以十種智成熟法故，得彼內法，生如來家。何等為十？所謂：深心不退故，於三寶中生淨信畢竟不壞故，觀諸行生滅故，觀諸法自性無生故，觀世間成壞故，觀因業有生故，觀生死、涅槃故，觀眾生、國土業故，觀前際、後際故，觀無所有盡故。是為十。
疏：大文第二、清淨分，即攝生貴住。故前文云：於諸佛聖教中生。云何清淨？於如來家轉有勢力故。文中三：初、總明；次、何等下，徵釋；三、是為十者，總結。
初中文有三句：末句生家是總相，初句十智為能生因，次句內法為所生家。由以十智觀察下諸行等十法，得成熟故。成熟，則除滅三地解法智障，攝四地出世勝智。契於法體，故云得彼內法。內法者，顯非外相。此法即如來所說教化之法，名如來家。此地寄出世之首，故名為生。然如來家略有三種：一、菩提心家，初住即生；二、大教家，四住即生；三、法界家，初地證，故生。今此攝四住，故以智契教法，合於法界。具下十義，故名為生。
若瑜伽，但云長如來家，論經亦但云於如來家轉有勢力，意明初地已生家，二、三地起修方便，早有勢力。今依三地多聞，成出世智，故云轉有。此中智契，即無行無生行慧光。
鈔：第二、清淨分，疏初中文有三句下，疏文有三：初、按經釋，二、辨家不同，三、會論釋。
今初，初句十智為能生者，即下所列之十句也。智因所觀，而成十智。言得內法者，疏釋以證性故；亦是如來教化之法，故名為內。何時得耶？論云此法明入，同時得故，應知。若爾，何異前分，而云前分為此因耶？答：因分觀十，未得上品，猶在三地；得上品竟，即入四地，與此同時。若遠公云：十智、十入，名異體一，故得同時。而自問云：兩法相似，可得言同。明、智體一，何得言同？彼自釋云：此雖體一，隨門有別，是故說同。云何門別？前就眾生、世界等十，以彰法明；今此乃就三寶等，以說法智。故云別也。復應難云：所觀既異，何名體一？故應如前鈔家之釋。復應問云：前觀十明，得入四地，此前未觀十智。云何言生？故應答言：有二義故：一、前以能化觀於所化，今以所化成能化法，為分能、所，所觀少殊，能、所相成，故得一時。二者、前十明門了相會性，今此十智雖舉十相，意在一性，故云內法。性、相少異，分之成二；性、相不離，故得一時。
問：何以將此教化之法為如來家？論云：如來自身所有諸法，以是法故，顯示如來。釋曰：若無此法，不名如來，故此十法，佛所安住，名之為家。
疏然如來家下，第二、辨家不同。準下林神，八地亦生，生無生忍家故。如來亦名究竟生家，故云略耳。
疏若準瑜伽下，第三、會於論釋，二論意同。言此中智契下，顯所證體，成上內法，即前地五方便中第三方便也。
疏：二、徵列中，列有十句，論攝為四：初句、自住處畢竟智，謂大乘是菩薩自所住處，深心相應為住，畢竟即是不退。二、同敬三寶畢竟智，謂證三寶同體，成不壞信故。上二約行德差別，初自分，後勝進故；下有二智，約智解差別，初證，後教。謂三、有二句明真如智，謂見第一義，證二無我故：一、但有蘊等諸行，而生滅流轉，故無人我；二、即此蘊等諸法本來不生，故無法我。四、餘六句明分別說智，謂是教智，故名為說；知世諦，故名為分別。分別染、淨故，謂初二句是染，後三句是淨，第三句具染、淨，各有因、果，即是四諦故。謂初二句名隨煩惱染，即是苦諦，依、正二報隨煩惱集因所生故。謂初句依報，次句正報，故云有生，同因於業。業與煩惱二俱集因，故論與經影略而說。第三句中初觀生死，論經名世間，即煩惱染。上句以因顯果，云因業有生；此句以果顯因，故云生死。生死以煩惱為體故，即是集諦。此順論意。次觀涅槃，是所有淨，即是滅諦。若直就經文，亦可因業有生是集諦，生死、涅槃復雙觀苦、滅耳。
後三句隨所淨，即是道諦，隨順前滅故。三中，初一利他行。論云：諸佛世界中教化眾生自業成熟故。準此論意，譯此初句，應言：觀諸國土化眾生業。則不濫前因業有生。後二句自利行，謂觀煩惱染及涅槃淨，為順滅之道。初句約事，觀煩惱無始，故為前際；涅槃無終，故為後際。後句順理，觀煩惱本空，無有損減，故無可盡；涅槃性淨，非新增益，自性盡故。皆名無所有盡。煩惱影取生死，涅槃影取菩提，菩提之智亦符理故。然是世諦中觀，故異前如智。又後二句即本有今無偈意，亦是觀緣起法。無明、行為前際，生、老死為後際。無明滅，行滅；自性滅，故名無所有盡。如六地中。
鈔：疏謂大乘是菩薩自所住處等者，釋上名也。然論主一時列四名，已屬經竟，重復料揀解釋。今初云自住處畢竟智，即初列名。謂大乘下，是復重釋。論具云：菩薩自住處者，謂大乘法中故。疏上二約行德等者，三寶是己之上，故云勝進。疏四、餘六句明分別說智者，即論立名；謂是教智下，疏釋論；分別染、淨故，是論總釋；謂初二句下，是疏釋論。疏故論與經影略而說者，經云因業有生，論云初二句隨煩惱染故。疏言此順論意者，以論云煩惱，今將經文生死就論，故云此順論意。疏即不濫前因業有生者，今云觀眾生、國土業，故濫前也。
疏後二句自利行者，疏文有五：一、正釋經文。二、煩惱影取生死下，以理會經。三、菩提之智下，通影取菩提難。恐有難云：涅槃性盡，可云無所有盡，菩提非性。何言無所有盡？故以符理全同涅槃。四、然是世諦下，通約順理，解釋上難。以約理釋，濫前如智故，故通云異。異相云何？其猶相見道中亦觀非安立諦，而是後得。此亦如是，雖觀於如，而是教智。又後二句下，五、更顯別理，自有兩意：一、即四出偈，謂觀前際、後際故，即本有今無本無今有；觀無所有盡，即三世有法無有是處。第五經疏已廣分別。後亦是下，觀緣生觀。然上十智正觀如來教化之智。智之別相必由所觀，不觀所觀，安識佛智？佛智證彼內法，四地菩薩亦如是證，思之。
疏：自下大文第三、對治修行增長分中二：初護煩惱行；後菩薩修行如是下，明護小乘行。前是大智，自利異凡；後是大悲，利他異小。此二相導，成不住道，無所不至，故攝至一切處迴向也。今初，即修菩提分法。論主別有道品論，故此不釋。今略為四門：一、釋名。菩提是覺，分是因義，此三十七為諸乘覺因故。亦云道品，品即是類，因為果類故。別名，至文自顯。
鈔：第三、對治修行分，疏前是大智，自利異凡者，二行總有四對：一、名自利利他對，二、大智大悲對，三、護凡護小對，四、不住生死涅槃對。即非凡夫行，非聖賢行，是菩薩行。後結成無住，以攝前位。
疏論主別有道品論者，出不釋所以。今之四門亦無所不具矣。疏諸乘覺因者，通三乘菩提故。俱舍。賢聖品云：覺謂盡無生順此故名分。釋曰：覺者，無明、睡眠皆永斷故；盡無生智，為此覺體。三十七品順趣菩提，名菩提分。今順亦因義。
疏：二、顯同、異。瑜伽四十四大乘菩提分乃有多種，三十七品乃是其中別義，通於大、小。涅槃亦說：三十七品為涅槃因，非大涅槃因，無量阿僧祇道品為大涅槃因故。下五地中說無量道品及離世間品說道及助道，皆名無量；今約寄位，故但三十七耳。
若準智論，但三十七，無所不攝，即無量道品亦在其中。如分別四諦有無量相，但心行大、小不同。淨名云：道品是道場，是法身因。大集名菩薩寶炬陀羅尼。涅槃云：若人能觀八正道，即見佛性，名得醍醐。皆約大說。
鈔：疏二、顯同、異者，疏文有二：先明大小、通局有異；後若準智論下，明法一心異。於中四：一、立理，二、引證，三、揀差別，四、廣證大義。
疏如分別四諦下，第二、引證，暗引涅槃，即第十三經、南本十二：迦葉菩薩白佛言：世尊！佛昔一時在恆河岸尸首林中。爾時如來取少樹葉，告諸比丘：我今手中葉多，一切因地草木葉多？諸比丘言：世尊！一切因地草木葉多，不可稱計；如來所捉，少不足言。諸比丘！我所覺了一切諸法如因大地生草木等，為諸眾生所宣說者如手中葉。言：世尊爾時說如是言如來所了無量諸法，若入四諦，即為已說；若不入者，應有五諦。佛讚迦葉：善哉，善哉，善男子！汝今所問，則能利益、安隱、快樂無量眾生。善男子！如是諸法，悉已攝在四聖諦中。下云：智有二種：一者、中智，二者、上智。善男子！知諸陰苦，是名中智；分別諸陰有無量相，悉皆是苦，非是聲聞、緣覺所知，是名上智。廣說云。又云：善男子！知愛因緣能生五陰，是名中智；一人起愛，無邊無量，聲聞、緣覺所不能知，是名上智。又云：善男子！知滅煩惱，是名中智；分別煩惱，不可稱計，滅亦如是不可稱計，非是聲聞、緣覺所知，是名上智。又云：善男子！知是道相能離煩惱，是名中智；分別道相無量無邊，所離煩惱亦無量無邊，非諸聲聞、緣覺所知，是名上智。釋曰：皆明四諦有無量相，而皆攝在四諦之中。故知三十七品，若分別之，有無量相，則三十七攝無量道品。
疏但心行大、小不同者，三、揀差別。下釋文中廣見其相。
疏淨名下，第四、廣證大義，總引三經四文：一、引淨名二文：一即光嚴童子，經初已引。今但舉其中云：三十七道品是道場，捨有為法故。下結云：善男子！菩薩若應諸波羅蜜教化眾生，諸有所作舉足，下足，當知皆從道場來，住於佛法矣。釋曰：意明得道之處即是道場。萬行得道，即為道場，即大菩提因也。二即法身因，亦淨名。方便品。由國王等皆來問疾，因以身疾廣為說法：諸仁者！是身無常，無強，無力，無堅。廣訶身竟，便云：諸仁者！此可患厭，當樂佛身。佛身者，即法身也。從無量功德智慧生，從戒、定、慧、解脫、解脫知見生，從慈、悲、喜、捨生，從布施、持戒、忍辱柔和、勤行精進、諸禪定解脫三昧、多聞智慧、諸波羅蜜生，從六通生，從三明生，從三十七道品生。既云能生法身，明非小矣。
疏大集名菩薩寶炬陀羅尼者，第三文也。寶，具諸德故；炬，能破暗故。攝一切法，名陀羅尼，豈是小耶？
疏涅槃云下，四、引涅槃第二十九經、南本二十七。佛言：善男子！眾生佛性不一不二，諸佛平等猶如虛空，一切眾生同共有之。若有能修八聖道者，當知是人則得明見。善男子！雪山有草，名曰忍辱。牛若食之，則成醍醐。眾生佛性亦復如是。釋曰：斯為正義。下師子吼牒難，亦云：如佛所說若有修習八聖道者，則見佛性，是義不然。下難意云：道若是一，餘人無分。故佛舉平坦之路以況八正，明知八正能見佛性，即非小矣。疏中義引。
疏：三、明體性。雖三十七品，但以十法而為根本，謂：信、戒、念、精進、定、慧、除、喜、捨、思惟。由信二；戒三；念開為四；精進、定、慧，此三各八；餘四各一。故成三十七品。
復束此十，以三蘊為體，謂：戒是無表色，喜支是受，餘皆行蘊。
五類法中，但二為體，謂色及心所。若取助伴，則通五蘊；若取所緣，通一切法。
廣顯差別，如智論二十一、二及五十三、瑜伽二十八、九及四十五、雜集第十。下所解釋，依此諸論。
鈔：疏三、明體性等者，疏文有二：先正明體性，後總指宗源。前中有三：一、假、實出體，二、五蘊出體，三、諸法出體。初中有二：先標列，後辨成三十七義。今初，俱舍。賢聖品亦云：此實事唯十謂慧勤定信念喜捨輕安及戒尋為體。釋曰：尋即此中思惟。輕安即除。除是智論之名，即經猗覺分。猗者，美也，即輕安義。
疏由信二；戒三下，二、辨成三十七義。言信二者，即一、信根，二、信力；言戒三者，即八正中正語、正業、正命；言念開為四者，一、念根，二、念力，三、七覺中念覺，四、八正中正念；言精進為八者，即四正勤為四，五、精進根，六、精進力，七、精進覺分，八、正精進；言定有八者，謂四神足為四，五、定根，六、定力，七、定覺分，八、正定。言慧有八者，四念處為四，四念慧為體，鄰近名念故；五、慧根；六、慧力；七、擇法覺分，擇法即慧故；八、正見，見即慧故。
言餘四各一者，即除、喜、捨、思惟也。由依漸開及不開者，為二類故。不依俱舍之次，而先信，次戒等。若毗婆沙，則實事有十二，以戒中分出正語及與正業，以身、語業不相離故。餘九同前。今依瑜伽、俱舍，故但有十。
疏復束此十，以為三蘊下，第二、五蘊出體，曲有三義：初、剋實出體，唯有三蘊；二、五類法中下，約五類出體，由攝受、行以為心所，故於五類唯有二類，則無心王及不相應，并無無為故；三、若取助伴下，即相應出體，所必依王，必依於想，取身等相故。雜集云：助伴者，謂彼相應心、心法等。疏若取所緣，通一切法者，第三、諸法出體，可知。
疏廣顯下，第二、總指宗源。不欲繁文，令知本故。
疏：四、正釋文，即是行相。
鈔：疏四、正釋文，即是行相者，疏文有五：一、標章總示，二、總科類別，三、明其次第，四、隨文別釋，五、總以喻彰。
疏：三十七品總有七類：一、對治顛倒道，即四念處；二、斷諸懈怠道，謂四正勤；三、引發神通道，謂四神足；四、現觀方便道，所謂五根；五、親近現觀道，即是五力；六、現觀自體道，謂七覺分；七、現觀後起道，謂八正道。
鈔：疏三十七品總有七類者，第二段也，即雜集、瑜伽之意。其中義旨，至文當釋。
疏：此七次者，若聞法已，先當念持，次即勤修。勤故，攝心調柔；調柔故，信等成根，根增為力。次七覺分別八正正行。有時八正在前，則未辦名道，已辦名覺。然上猶寄位。若約行者，初心通修，況入地菩薩！
鈔：疏此七次者下，第三、明次第。於中三：初、正明次第，二、會異釋，三、辨圓融。今初，即雜集意。故彼論釋七覺，云：七覺所緣即四聖諦如實性。釋八正，云：八正所緣境者，即此後時四聖諦如實性，由見道後所緣境界即先所見如實性為體。釋曰：此則八正是修道矣。若準俱舍。賢聖品中七覺，即當修道。故彼論問云：當言何位何覺分增？偈答云：初業順決擇及修道見位念住等七品應知次第增。釋曰：初業者，即修別相、總相念住。此初業位能照身等四境，慧用勝故，說念住增。
言順決擇者，即煖等四位也。且煖法位中能證異品決擇分也。殊勝功德，勤用勝故，說正勤增；頂法位中能持善趣無退轉位，定用勝故，說神足增；忍法位中必不退墮，善根堅固，得增上義，說五根增；世第一位中非世惑法所能屈伏，得無屈義，說五力增。言及修、見道位者，修道位中近菩提位，助覺勝故，說七覺增；見道位中速疾而轉，通行勝故，說八正增。有餘師說：於見道位建立覺支，如實覺知四聖諦故；於見、修二位建立八聖道支，以此二位俱通直往涅槃城故。釋曰：後解正順今經，見道後說修道，見是七覺。前解雖七覺居前，而名修道；八正為見，義當約位八正在前。智論亦云修道用故名覺，見道用故名道，同俱舍初意，亦是義當八正居前，以見道後有修道故。又俱舍云七覺八道支一向是無漏三四五根力皆通於二種，則非見道之前別有修也。今疏意符雜集及俱舍後師，故以七覺為現觀自體，八正為現觀後起。
疏有時八正在前下，會異釋，即上俱舍意。疏然上猶寄位下，第三、圓融。於中三：初句指前，是約位說，隨增勝義。若約行者，二、諸教證明。初心通修者，大、小乘說，皆初通修。況入地菩薩下，三、況出入證。久已證如，豈不齊具！
疏：今初、對治顛倒道名四念處。四謂身、受、心、法；念謂念慧；身等為其念慧所安住處，故亦名念住。瑜伽云：若於此住，即是身等；若由此住，即是念慧。
鈔：疏今初、對治顛倒道，文前有七：一、釋名，二、出體，三、辨相差別，四、彰所由，五、辨其次第，六、明倒通、局，七、明觀相異、同。今初、釋名。若云念處，處唯約所住；若云念住，住通能、所。
疏：體實是慧，以慧觀守境；由念得住，與念相近，鄰近名念。
鈔：疏體實是慧下，第二、出體。若準雜集，具二為體。論云：念住自體，謂慧及念，由佛經中有隨觀言及念住言故。今疏隨增，說慧為體故。俱舍云：四念住正斷神足隨增上慧勤定為體實法加行善。言加行善者，即相應五蘊，即下明助伴，正勤、神足例此念處，一時辨體。而疏云由念得住者，即婆沙意。若俱舍論，云理實由慧令念住境，如實見者能明記故，所以但取以慧為體。今疏依婆沙者，是其源故，要須明記，慧方住故，故具以慧由念而住。
疏：雜集云：一切菩提分法，皆由五門而得建立：一、所緣，二、自體，三、助伴，四、修習，五、修果。文或略無，義必須具。今初念處，身等是所緣，念、慧為自體，循身觀等為修習，破四顛倒，趣入四諦，身等離繫，以為其果。
鈔：疏雜集云：一切菩提分法下，第三、辨相差別，亦當引證證於前、後出體等文，即第十論。先列五名；後今初念下，約當科釋。一、所緣，如彰四所由；二、自體，如上出體；三、修習，如下釋文。故此三門列名而已。四、破四顛倒下，引論辨果。趣入四諦者，由身念處趣入苦諦，所有色身皆行苦故，粗重所顯故。是故，修觀行時，能治於此，輕安於身，差別生故。由受念住趣入集諦，以樂等諸受是和合愛等所依處故。由心念住趣入滅諦，觀離我識尚無所有，懼我斷門生涅槃怖，永遠離故。由法念住趣入道諦，為斷所治法，修能治法故。言身等離繫者，是論文。論云：又此四種如其次第能證得身、受、心、法離繫之果，由此修習漸能遠離身等粗重故。
問：上列有五，何唯釋四？答：有二義故：一、經唯有四，故上疏云文或略無；二、前已總明。出體中云：若兼助伴，五蘊為性故。若別說者，雜集云：謂彼相應心、心法等。彼者，彼念、慧二法。釋曰：論云等者，等取心不相應行及同時四相，亦是助伴，類非一故。
疏：此身等四，前三即三蘊，而合想、行為法念者，為明我所依事、我受用事、我自體事、我染淨事故。要此四者，治四倒故，謂觀身不淨，治於淨倒；觀受是苦，觀心無常，觀法無我，治三，可知。
鈔：疏此身等四，前三即三蘊下，第四、彰四所由。於中有二：一者、對我，二、對障。今初，對蘊開、合，為破我故。我有四類，故合為四，即是釋前所緣之境。故雜集云：念住所緣，即身、受、心、法。上已略明。又云復有四事，謂我所依事等，今疏但列名。論釋云：由顛倒覺，愚癡凡夫多分計我，依止有根身故事也，受用苦、樂用事。；所了境相體事。，由貪等染污，由信等清淨淨事。。是故最初為正觀察真實事相，故建立此四種事為所緣境。
疏要此四者下，第二、對障。障有四故，即是重明第五修果為治四倒，合五為四。言治三，可知者，如初句苦治樂倒，無常治常，無我治我故。彼論云：修不淨觀故，了知諸受皆是苦故，通達諸識依緣差別念念變異故，觀察染、淨唯有諸法無作用者。能如是知，是名修果。
疏：此次第者，從粗至細，教對治故。智論云：此身既爾不淨，眾生貪者，以其情塵生諸受，故計之為樂。誰受此樂？故次觀心念念生滅，後觀二蘊皆不自在。破此四倒，行四正行，開實相門。若爾，說四倒中，何以常、樂、我、淨而為其次？此約先重後輕為次第故。
鈔：疏此次第下，第五、彰其次第。先正明，後解妨。今初，從粗至細者，身色最粗；受領外境，望身次粗；心復為次，不約境故；法最為細，攝涅槃故。粗者易治，故云從粗至細，教對治故。次引智論下，證次第對治之相。後言破此四倒下，結行功能，亦是修果。對於常等，以無常等而為正行，而非實相。由此悟實，故稱為門。
疏若爾下，第二、解妨。妨次相違，答以義別。此約輕、重，前約粗、細故。謂常倒最重，由計心王而為常，故生邪見等無因，無果，無善，無惡，故最為重。樂次輕前，但計妄樂，不必邪見，執樂受常等，生過淺故。次於想、行計有主宰，主宰不礙有修行，故此復次輕。計身為淨，但生妄貪，無大過故，故為最輕。
疏：然此四處皆容各起四倒，從多計說，各語其一。
鈔：疏然此四處下，第六、明倒通、局。容各起四，即是通義。如一身上計其相續，但住為常，有身為樂，身即是我，紅輝練色，如蓮如玉，故名為淨。餘三準思。次從多計下，辨其局義，身多計淨，受多計樂等。
疏：然觀不淨等，通於大、小。瑜伽四十五云：菩薩於聲聞道品如實了知，如聲聞地。云何大乘如實了知？謂勝義修及世俗修。世俗修者，即觀不淨等，然不計實；勝義修者，謂離相、性。
鈔：疏然觀不淨等，通於大、小等下，第七、明觀相同、異。於中有四：一、正明異相，二、引證成立，三、別示觀相，四、顯通非局。今初，引瑜伽釋，小乘略指，大乘具二諦修。然其世俗修多同小乘；但知緣假，不計為實，則異小耳。
疏：大集、般若等，皆性、相雙觀；智論亦爾，乃至不念身、受、心、法。無行經云：觀身畢竟空，觀受內、外空，觀心無所有，觀法但有名。此約如實。
鈔：疏大集、般若下，第二、引證成立。於中有二：先正證修相，後明破倒。今初，引二經一論，明具二修；後引無行，有如實修。而智論云乃至不念身、受、心、法者，越於世諦，故云乃至。觀身空等，亦不取空，真如實也。
疏：然有二意：一、則法性湛然，常、樂、我、淨即遣無常等倒；二、此入法空，俱遣八倒。
鈔：疏然有二意下，第二、破倒。於中有三：初、正立理，二、廣引成證，三、結成正義。今初，二意通前經、論，但以法性唯破四倒，多約性、相雙修而說；後意法空寂寥，唯約真實說。故中論云：諸佛或說我或說於非我諸法實相中無我無非我。亦應云：諸佛或說常或說於無常諸法實相中無常無無常。樂、淨亦爾。
疏：勝鬘亦說四念能除八倒。
鈔：疏勝鬘亦說下，第二、廣引證成，具上二意。勝鬘云：凡夫識者，二見顛倒；一切阿羅漢、辟支佛智者，則是清淨。邊見者，凡夫於五陰我見妄想計著，生於二見，是名邊見。所謂常見、斷見，見諸行無常是斷見，非正見；見涅槃常是常見，非正見。妄想見故，作如是見：於身諸根分別思惟，現法見壞，於有相續，不見續故，起於斷見，妄想見故；於心相續，愚暗不解，不知剎那間意識境界，起於常見，妄想見故。故於彼義，若過，若不及，作異想分別，若斷若常。顛倒眾生於五陰中無常常想、苦有樂想、無我我想、不淨淨想，一切阿羅漢及辟支佛淨智者於一切智境界及如來法身本所不見。或有眾生，信佛語，故起常想、樂想、我想、淨想，非顛倒見，是名正見。何以故？如來法身是常波羅蜜。於佛法身作是見者，是名正見；正見者是佛真子，從佛口生，從正法生，從法化生，得法餘財。世尊！淨智者，一切阿羅漢、辟支佛智波羅蜜。此淨智者雖曰淨智，於彼滅諦尚非境界，況四依智！釋曰：此上經文乃有數重：初、見諸行無常、涅槃是常，名斷、常見者，自有二意：一、以取相心見，不合法體故。斯最深玄。則常與無常二見雙泯，方能見理。二者、見生死實有可斷、涅槃實有可證，不合法體，不知有諍說生死無諍說涅槃生死及涅槃二俱不可得故。若如此知，即非二見。
二、從於身諸根分別思惟，現法見壞下，唯約生死諸蘊，起斷、常見。
三、從於彼義，若過，若不及下，雙結上二，以第一義起見著，故為若過；第二義不知剎那壞為斷，不知心相續為常，為不及故。上皆妄見。
四、從眾生於五陰無常常想下，明其正見。謂破生死無常常想等，為二乘淨智；見如來法身常、樂、我、淨，為菩薩正見。破常等倒，廣病而略於藥，不言修無常行以破常等故；顯如來常，但舉其藥而略其病，不言二乘，謂法身等亦無常等故。然皆約五蘊，即是總明四念，隨一一陰，容起四倒之義。若取言總意別，則無常常想即屬心念；苦有樂想即是受念，無我我想即是法念，不淨淨想即是身念。既是三重破於八倒，故云勝鬘亦說四念能除八倒。
疏：既除八倒，則成八行。涅槃雙樹，四雙八隻，四枯四榮，正表於此。
鈔：疏既除八倒下，第三、結成正義。例上勝鬘，亦有三意。若約初意，取著生死無常、涅槃常等，即是八倒；無念，而知生死無常、涅槃常等，即是八行。若依第二意，計於生死若常、無常等，皆成顛倒，故為八倒；則非常、非無常等，而為八行。若依第三意，謂生死常等、佛無常等，即成八倒；若謂生死無常等、佛法常等，即成八行。依第三意，即雙照常、無常故。經引二鳥喻常與無常不相捨離。依前二意，雙遮常、無常等故。中論云：諸佛或說我或說於無我諸法實相中無我無非我。亦應云：諸佛或說常或說於無常諸法實相中無常無非常等。餘如下說。
言涅槃雙樹，四雙八隻者，引事證成。如來涅槃之處，四面各有一雙娑羅之樹，名娑羅林。娑羅，此云堅固。法瑤云：風霜不能改，四時莫能遷，以況法身金剛之質；老死不能變，念念不能易，常樂之相也。
言四雙者，第三十經云：善男子！東方雙者，破於無常以成於常，乃至北方雙者，破於不淨以得於淨。釋曰：既云乃至者，應言：南方雙者，破苦得樂；西方雙者，破於無我以得於我。又闍維經云：東方一雙在於佛後，西方一雙在於佛前，南方一雙在於佛足，北方一雙在於佛首。入涅槃已，東、西二雙合為一樹，南、北二雙亦合於一。二合，皆悉垂覆如來。其樹慘然，皆悉變白。第一經云：爾時娑羅樹林忽然變白，猶如白鶴。釋曰：為對前、後，先舉東，次舉西。前為破四倒，右旋而轉。又首北者，增一阿含云：表於佛法久住北天。長阿含第四云佛告阿難：安我頭南首，面向北，使佛法久住北天者，此必譯人不善迴文，豈有首南而面北耶？故北首為正。然彼經云表，尚順劣機；今以意求，北方主滅，表證寂滅故，兼顯履道背苦，觀於集也。然經文說樹，無枯、榮言，表法之中則有常、無常等。按智者之釋，云有枯、榮也。既表常等，或以義求，或別有據。按僧亮云：樹高五丈許，上合，下離。其華甚白，其實如瓶，香味具足。今以二樹鮮榮、二樹枯悴明法不偏。釋曰：然未知所據，理甚昭彰，故以一枯表世間無常、一榮表涅槃常等。人不究之，但見於事，不知如來示此禎祥以表八行，遣此八倒。
疏：大品明以一切種修四念處。
云何一切種修？
應觀此身之色，法性緣生，故一色，一切色；緣生即空，故一切色，一色。法性中故，非一，非一切，雙照一、一切；亦非色，非不色，雙照色、不色。身念既爾，餘三亦然。
云何枯、榮表此念處？謂法性之色，實非是淨，凡夫計淨，是名顛倒；實非不淨，二乘計不淨，是名顛倒。今觀色種即空，一切即空。空中無淨，云何染著？則凡淨倒破，枯念處成。色種不壞假名，則一切皆假。分別名相，不可盡極，假智常淨。云何滯空而取灰斷？言色不淨，是名二乘不淨倒破，榮念處成。是以八倒俱破，枯、榮雙立。觀色本際非空非假，則一切非空非假。非空，故非不淨倒；非假，故非淨倒。既非二邊，乃名中道。佛會此理，故於中間而般涅槃。餘三類此。
是則對治法藥，其數有四。法性觀智，名之為念；一諦、三諦，名之為處。一切即空，諸倒枯、榮無不空寂；一切即假，二邊雙樹無不成立；一切即中，無非法界。只一念心，廣遠若此，故深觀念處，即坐道場，更不須餘。機宜不同，故說餘品。一科既爾深奧，餘六倣此，可知。下文之中但略釋相，說者有力，一一開示。
鈔：疏大品明以一切種修下，第三、別示觀相。然上引證，兼此別示，具五教意。初瑜伽中聲聞地說，即小乘教；次約大乘二諦別修，即初教意。二、引大集、般若雙明，通於二意。若性、相抗行，即證成前義；若性、相交徹，即終教意。三、引無行經，即頓教意。今引大品一切種修，即圓教意。
疏文有三：初、引經標示，二、徵釋觀相，三、結歎深廣。今初，言一切種修者，即以一切種智同佛修故。三智之義，已如前引。然有三意：一者、對乘，小乘一切智，菩薩道種智，如來一切種智。今非此意。二者、別對三諦，亦明三智。今亦非此。三者、約教，圓教一諦、三諦圓融修耳。通因通果。今當此意。
疏云何一切種修下，第二、徵釋觀相。先徵；後應觀下，釋。於中二：一、直就四境以明三觀，後、雙就枯、榮以明三觀。前中二：先別明身念；次身念既爾下，例餘三念。前中亦二：先約一、多以辨三觀，後約性、相以辨三觀。前中言法性緣生，故一色，一切色者，謂觀此身色，非唯但是虛妄顛倒所生之色，或謂不淨，或謂為空，乃是迷於法性，令於法性隨緣而生，名為性起。以性融相，故一、多自在。然即中論。四諦品偈意：因緣所生法我說即是空亦為是假名亦是中道義。此偈四句：初句總顯所依，下三句皆帶此句，謂：二、因緣故空，三、因緣故有，四、因緣故中。
今法性緣生，故一色，一切色，即因緣故有也。若三乘緣生，但各各緣生；今是法性緣生，法性融故，令一色中一切色。大品云一切法趣色，則一切皆色，況十一色！舉一全收。次句云緣生即空，故一切色，一色者，即論釋緣生故空，則差別萬殊，但一性空之色。次法性中故，非一，非一切，雙照一、一切者，即論因緣故中；雙非，即是雙遮辨中，以一與一切互即奪故。下雙照辨中，性、相歷然，不可壞故。
疏亦非色，非不色，雙照色、不色者，即第二、約性、相以明三觀，則一、多相並。上之數釋，皆屬相攝。非色為性，文但顯中，略無空、假。若具，應言：法性緣生，故色；緣生即空，故非色；法性即中，故非色，非不色等，亦具遮、照中道之義。
疏云何枯、榮下，第二、雙約枯、榮以明三觀。於中二：先別明身念；後餘三下，結例。前中亦二：先明枯、榮，即顯空、假；後是以八倒雙破下，辨其中間，即中道義。前中又二：先舉所治之病；後今觀色種即空下，明能治法藥。言假智常淨者，由假觀中分別名相，知凡之不淨，妄計為淨；二乘謂實，妄謂不淨。今依佛慧，如螺髻見，故云常淨。於中道中二：先結前生後，即雙照辨中；後觀色本際下，雙遮辨中。餘可知。
疏是則對治法藥下，第三、結成深廣。於中有三：初、結四念，如常所明，身等但是所緣，觀無常等但破常等。今是法性之四，一一皆破八倒，故云法藥。稱性觀智，方稱為念。四念之處，皆具三諦，一切圓融。二、一切即空下，結上三觀。三、只一念下，結歎例餘，可知。
疏：今經但云觀身，不言淨、不淨等，從通相說，顯包含故。
鈔：疏今經但云下，第四、顯通非局。於中二別。
佛子！菩薩住此第四地，觀內身循身觀，勤勇念知，除世間貪、憂；觀外身循身觀，勤勇念知，除世間貪、憂；觀內、外身循身觀，勤勇念知，除世間貪、憂。
疏：文中二：初別觀身念；後如是下，類顯餘三。今初觀身，自有內等三觀。此三，智論、瑜伽廣顯其相。今略舉一兩。
瑜伽云：內自有情色為內身，外非情色為外身，他有情數為內、外身。初即自身，我愛愛故；次即資具等，我所愛故；後即眷屬、妻、子，彼、我，我愛、我所愛故。
智論二十八亦廣明此。五十三又云：自身名內，他身名外。而不明內、外。取下釋意，但合前二，故云內、外。所以有此三者，破三種邪行故。有人著內情多，捨妻、財以全身；有著外情多，貪財喪軀，為妻捨命；有二俱著。破此三邪，成三正行。此約三人，對治各別。若約一人，起觀始、終。謂：先觀自身，求淨等不可得，或當外有。次便觀外復不可得，便生疑云：我觀內時，於外或錯；觀外之時，於內或錯。次內、外俱觀，亦不可得。初二是別，後一是總。以斯二釋明知但合前二為內、外身。
鈔：疏今初觀身者，瑜伽明三各別有體。身是聚義，故外無情亦得名身。智論二意：前約三人，修觀各別；後約一人，修觀淺、深。
疏：今初觀內身，初標別所緣。
鈔：疏今初觀內身者，疏文有四：一、所緣，念處所緣即身、受、心、法。今明內身，即別舉身中少分以為所緣。
疏：次循身觀者，總顯修相。智論云：尋隨觀察，知其不淨等。然循有二義：一、尋義，五種不淨，徧尋求故；二、隨義，謂雖冥目，了見身之影像隨順本質，相似性故。前標內身，即是本質；今云循身，即是影像。此雜集意。
次勤勇念知，顯修之儀，以貪等世事，無始惡習，離之甚難，過於世間慈父離於孝子。故須精進，方能除遣。勤即欲、勤、策、勵，勇謂勇猛、不息，念則明記不忘，知則決斷無悔。又心若馳散，當念老、病、死苦，三惡道苦，身命無常，佛法欲滅，名為念知；則能鞭心，令復本觀，便生勤勇。具上諸義，則不放逸。
鈔：疏次循身下，二、修習。先、總標舉。以何尋求？瑜伽云：即聞、思、修慧。此雜集意者，論文語隱，故取意釋。論云：云何修循身觀？由隨觀分別影像身與本質身平等，隨觀於身境，隨觀身相似性故，名於身循身觀，由隨觀察分別影像身門，審諦觀察本質身故。
疏次勤勇下，二、別顯修儀。疏順經略。若準雜集，云：又修習者，謂欲、勤、策、勵、勇猛、不息、正念、正知及不放逸，修習差別故。此有九修。論云：一、欲修習，為對治不作意隨煩惱。二、勤修習，為對治懈怠隨煩惱。三、策修習，為對治沈、掉隨煩惱。四、勵修習，為對治心下劣性隨煩惱。心下劣性者，謂於下勝品所證功德，由自輕蔑心，生怯弱性。五、勇猛修習，為對治疎漏疲倦隨煩惱。疎漏疲倦者，謂能引蚊虻等處所逼惱。六、不息修習，為對治得少善法，生知足喜隨煩惱；由得少善，生知足喜，故止息所餘勝進善品。七、正念修習，為對治忘失尊教隨煩惱。八、正知修習，為對治毀犯追悔隨煩惱。毀犯追悔者，謂於往來等事，不正而行，先越學處，後生悔惱。九、不放逸修習，為對治捨諸善軛隨煩惱。捨善軛者，由放逸過失，故於所造修勝進善品，捨勤方便，不能究竟。釋曰：今經但有其四，而疏文中以四收九，而文有三：初、明勤意。疏過於世間慈父等者，智論云：離別常人易，離別知識難；離別知識易，離別親戚難；離別親戚易，離別自身難。親戚即父母等。故云過也。故須勤勇。
疏勤即欲、勤下，二、正釋修相，即以論四修釋一勤字，四皆勤類故；次以五、六二修釋勇，故云勇謂勇猛、不息；三念、四知同論七、八。
疏又心若馳散下，三、重釋念知，含其第九不放逸修。言重釋者，上釋明本念知，今釋策其退敗。準西域法，維那秉眾，於晨朝時常誦此言，以策懈怠。
疏則能鞭心，令復本觀者，即莊子意。如人驅羊，不及群者，謂之為後，鞭令及群，故云鞭後。修心如羊，馳散如不及群，令復本觀即及群也。無常、三塗等，即是鞭也。
疏：次言除世間貪、憂者，即觀之果，有所離故。觀身不淨，本為治貪，行者既離五欲世樂，未得定樂，或時生憂，如魚樂水，常求樂事，還念本欲，多生此二，故偏遣之。又貪為五蓋之首，貪除，則五蓋盡去，如破竹初節；憂於五受之中偏能障定，如滅惡賊，先除巨害。故偏說之。
疏：其不淨等，廣如二論；如實觀相，已如上說。
鈔：疏其不淨下，謂助伴自性等。
疏：次觀外身及內外身，所觀小異，觀相大同。
如是觀內受、外受、內外受循受觀，觀內心、外心、內外心循心觀，觀內法、外法、內外法循法觀，勤勇念知，除世間貪、憂。
疏：後例餘三念處者，準瑜伽意，依前內等三身，生受、心、法，故受、心、法隨所依生亦有內等。智論之意大同於此。論：問云：於四念中，心唯是內，受、法唯外，身通內、外。云何於四皆有內等？答：受有二種：一、身，二、心。心受名內，身受名外。又意識相應受名內，五識相應受名外等。心雖是內，緣外法，故名外；五識一向是外。又定心為內，散心為外。法雖是外，緣內法心數法，名內；緣外法心數法及無為心不相應行，是外。後三念處亦合前二以為內、外。餘如二論。其循歷觀相，如先總說。
鈔：疏準瑜伽等者，釋後三念處，內等三觀，引二論明。初瑜伽意云：如觀上內身，以自身五根為境。對之成觸；觸故，生受，領不淨等，是名內受。觀上外身及內外身，生受例然。如受既爾，心、法亦然。
疏智論云者，釋有小異。心唯是內者，心是己之心王，意根攝故。疏受、法唯外者，謂十二入中受唯在外，法入攝故，受必受於六塵境故。法謂想、行。想取外相，行即思惟等，觸前境故，故唯在外。言身通內、外者，觀於自身為內，妻、子等為外。
疏答：受有二下，論答。疏文有三：初、別明三念內、外二義，謂此三念，前二各二義。受中，一、約身、心二受，五根所受名身受，六識所受名心受；第二義，就六識中，自分內、外。次心雖下，明心念二義；後法雖是外下，法唯一義，謂唯心故。初義大同瑜伽，餘皆不同。
復次此菩薩，未生諸惡不善法，為不生故，欲生勤精進，發心正斷；已生諸惡不善法，為斷故，欲生勤精進，發心正斷；未生諸善法，為生故，欲生勤精進，發心正行；已生諸善法，為住不失故，修令增廣故，欲生勤精進，發心正行。
疏：第二、正勤者，四念智火若得勤風，則無所不燒，故次辨之。
鈔：疏第二、正勤下，疏文有四：一、來意，二、出體，三、釋名，四、釋文。今初，躡前法、喻雙辨。若瑜伽，但云：如是於四念住中慣習行故，已能除遣粗重顛倒，已能了達善、不善法，從此無間於未生善法，為令生故等。
疏：精進為其自體，
鈔：疏精進為其自體者，第二、出體，即善十一中勤也。唯識云：勤謂精進，於善、惡品修斷事中勇悍為性，對治懈怠，滿善為業。勇表勝進，揀諸染法；悍表精純，揀淨無記。即顯精進唯善性攝。釋曰：勇明念念高勝，非如染法，設雖增長，望諸善品，皆名為退，不得名進；悍表精純，不同無覆無記之淨也。
疏：故總名勤。揀非九十五種相違之勤，故名為正。雖是一勤，隨義分四：前二勤斷二惡，是止惡行；後二勤修二善，是作善行。二善、二惡，皆所緣境。前中，未生之惡，遏令不生；已生之惡，斷令不續。後二，未生善，令生；已生，令廣。
鈔：疏故總名勤下，三、釋名。於中有三：一、正釋，二、異名，三、揀通、局。今初，分二：先仍前出體，以釋總名；後前二勤斷下，釋別名，義當辨相。於中三：初束四為二，不出惡止、善行；二、二惡、二善，皆所緣境者，明所緣；三、前中，未生下，揀四別相。未生之惡，遏令不生者遏者，止也，經云為不生故，瑜伽云：若未和合、未現前，名未生。為令不生，發起希願：我當令彼一切，皆不復生！言已生之惡，斷令不續者，經云為斷故，瑜伽云：已和合、已現前，名已生。先已和合，為斷故，發起希願：我當於彼一切惡，皆不忍受，斷滅，除遣！釋曰：只令不續，即斷滅，除遣。故遠公云：已起，謝往，云何可除？此乃斷於已生種類。在未來者，令不相續，非謂斷於起已滅者。
疏後二，未生善，令生者，經云為生故，瑜伽云：謂於未得、未現前所有善法，為欲令得、令現在前，發心希願，發起猛利，希求獲得，欲求現前。言已生，令廣者，經云為令增廣故，瑜伽云：謂已獲得、已現在前所有善法，於此善法已得不失，已得不退；依是說言為欲令住。於此善法明了現前，無暗鈍性；依是說言令不忘失。於此善法已得現前，數數修習，成滿究竟；依是說言令修圓滿。今經文略，但云增廣。亦攝瑜伽令住、明了及圓滿言。遠公亦云：已生，謝往，云何可崇？此亦崇彼已生種類。在未來者，令其續起。上云圓滿，已是種類。
疏：亦名四正斷。後二是修，而言斷者，善是斷處正修，斷者斷懈怠故。故瑜伽云：一、律儀斷，二者、斷斷，三、修習斷，四、防護斷。
鈔：疏亦名四正斷下，第二、辨異名。於中五：初、正明；次、後二是修下，別難；三、善是斷處下，總釋；四、斷者下，略示所斷；五、故瑜伽云下，引論正證後二是斷，以四皆名斷故。一、律儀斷者，即已生惡法，由於已生惡不善事，應修律儀，令其斷滅，不應忍受。二、斷斷者，即未生惡法，為欲令彼不現行斷，為欲令彼不現前斷，為斷，故斷，名為斷斷。釋曰：此意明斷絕不生。三、修習斷者，即未生善法，由於善法數數修習，先所未得，能令現前，能有所斷，故名修習斷。四、防護斷，即已生一切善法，由於已得、已現在前，諸善法中遠離放逸，修不放逸，能令善法住不忘失，修習圓滿，防護已生所有善法，能有所斷，名防護斷。釋曰：上疏云善是斷處正修，斷者斷懈怠故，即斯意也，由修習為能斷故。然瑜伽初釋，先明未生惡，與今經次同；而說四斷，即先明已生惡，不正釋所以。而下結云：復云何知此中略義？謂為顯示於黑白品捨取事中增上意樂圓滿及加行圓滿，是故宣說四種正斷。釋曰：意明二惡、二善，各以前義為增上意樂，後義為加行圓滿。已生惡，令斷，是意樂；未生，不生，即是圓滿。故先辨已生。此約修行之時。前據說時，先明未生，後辨已生。謂為物說時，應云：若未生惡，莫令生；已生者，即須斷除。若修行時，爾時有惡，即須斷除，莫令復生故。遠公亦云：惡中先說未生者，此約說時，非行時也。善中先明未生者，善非本有，習之，方起。是以先起未生故。釋中又云：亦可已生是其先成無明住地，細故，後除；未生是其四住現惑，粗故，先斷。
疏：然其善、惡有通有別。別，正取前念處觀中懈怠、五蓋等以為不善；其能對治，為所生善。約大乘說，勤觀法性，除實相之外，皆名為惡。
鈔：疏然其善、惡有通有別者，第三、揀通、局也。疏文有二：先明於局；後約大乘下，辨通。此門兼揀權、實。疏唯顯實。然瑜伽云：云何名惡不善法？謂欲塵染污，身、語、意惡行所攝，及能起彼所有煩惱。云何名為一切善法？謂若彼對治，若善對治，若結對治。釋曰：此即疏文中別者是也。論下廣說惡不善相，大意不出前也。
疏若約大乘下，此言辨通。此應有二：一、通一切事惡，二、約理說，如今疏文唯實相為善，餘皆為惡，則取善相亦名為惡。斯則實教修正斷意。亦應言：若有可斷，不名真斷；無斷斷者，則無所不斷；無勤之勤，方名為勤。故法句經云：若起諸精進是妄非精進若能無有妄精進無有涯。
疏：就一一勤中，文皆有四：今初一、未生不善法，此舉所緣；二、為不生故，明修觀意；三、欲生者，起希願心，是修習依止，即增上意樂圓滿；四、勤精進下，正顯修習，即加行圓滿。勤精進者，常自策勵；發心正斷者，謂策心，持心。
餘三處文例此，可知。
若二惡不生、棄捨，二善得生、增廣，是正勤果。
鈔：疏就一一勤中，文皆有四者，釋文，文中三：初釋初勤；次餘三下，例餘三；若二惡下，示其果相。初中疏節經文以為四節，初一所緣，後二修習，第三修果。前已出體，助伴一種，念處總明，五門具矣。雜集云：正斷修習者，如經所說：欲生策勵，發起正勤，策心，持心。此中諸句顯修正勤及所依止。所依止者，謂欲樂為先，發精進故。故疏云發希願心。希願即欲。
疏四、勤精進下，即雜集云：正勤者，謂策勵等。於止、舉、捨相作意等中，若由止等相作意，不顧戀所緣境，純修對治，爾時名策勵。即勤精進字。
疏發心正斷者，謂策心，持心者，謂若沈沒隨煩惱生時，為欲損減彼，故以淨妙等作意策練其心，若掉舉隨煩惱生時，即以內證略攝門制持其心，爾時名為發起正勤。而疏云增上意樂、加行圓滿者，即瑜伽文。故彼論結云：當知：此中由欲，故增上意樂圓滿；由自策勵，發勤精進，策心，持心，故加行圓滿。彼瑜伽師云：唯有如是正所應作事，謂為斷滅所應斷事及為獲得所應得事，先當起希願樂等。細尋上二論文，疏文易了。若二惡下，第三顯果中已生、未生之惡，棄捨已生惡；已生、未生之善，增廣已生善。雜集論云：正斷果者，謂盡棄捨一切所治；於能治中若得若增，是名修果。
疏：第三、四神足者，以勤過散亂，智火微弱，故須定制，則所欲自在。
神即神通，足即是定。瑜伽云：如有足者，能往能還，騰躍勇健，能得能證世間勝法。世殊勝法說名為神。彼能到此，故名神足。此舉喻也。由出世法最勝自在，是最勝神；欲等四定能證此故，名為神足。亦名如意足，所欲如心故。
神足所緣，即種種變事；
神足自體，即三摩地。
欲、勤、心、觀，皆是助伴。欲謂猛利樂欲；勤謂精進無間；心即是定，謂專心守境；觀即是慧，由聞教法，內自揀擇。由欲增上力，證心一境性，名為欲定；餘三亦然。勤觀心性，名為上定，皆從加行受名。此四加行即前正勤中欲生勤精進，發心正斷等，以發心中持心能生心定，持太舉故；策心能生觀定，策太沈故。是以隨一念處，有四正勤；隨一正勤，有四神足。
鈔：疏第三、四神足，文前有五：一、來意。二、神即神通下，釋名。引論中二：先喻；後由出世下，合。三、神足下，辨所緣。四、神足下，出體。五、欲、勤、心下，明助伴，即是辨相。於中有二：一、標釋，二、出因。今初，但標四助者，謂由此四親能助故。若通明助伴，已見念處之初。釋中言欲者，瑜伽意云：謂能生樂欲，於諸不善自性因緣，過患對治，審正思察，起心一境念；於諸善法自性因緣，功能出離，審正思察，住一境念。即由如是多修習，故觸一境性，能害現行，故名欲定。
疏勤謂精勤無間者，意云：謂自策自勵，發勤精進，以斷二惡、修二善故。疏心即是定者，謂心專守護，即名為心。此是加行，得心一境性，故名為定。雜集云：心三摩地者，謂由先修定力，觸心一境性。所以者何？由於前生數修定力，令彼種子功能增長；由種子力，令心任運於三摩地，隨順轉變。由此速證心一境性。釋曰：此明由昔種子，其心任運趣定，即是加行。亦有經論名為念定，繫意住故，故能守境。
疏由欲增上力下，結成定名。皆從加行受名者，受別名也，即以因名果。若四皆名定，則因從果稱。
疏此四加行下，第二、彰其所因。因前正勤生故，故前云欲生，此名欲定；前云勤精進，此為勤定。前發心中開出策心、持心，故有心、觀二定。
復次此菩薩修行欲定斷行，成就神足，依止厭，依止離，依止滅，迴向於捨；
修行精進定、心定、觀定斷行，成就神足，依止厭，依止離，依止滅，迴向於捨。
疏：文中，先別明欲定；後修行精進下，通顯餘三。今初言修行欲定者，標舉所修助伴、自體；斷行二字總顯修相，亦修之果。云何修相？此復二種：一、修習欲定，能斷現行諸惑纏故；二、為欲永害所有隨眠，修八斷行，謂欲、勤、信、安、念、正知、思及捨。云何亦果？若將斷行屬下成就，則斷行成就亦神足果。次成就神足，唯是彼果。後依止厭下，復顯修相，兼辨所緣。準雜集論，五根已下，方緣四諦為境；七覺已下，方有依止厭等以為修相。今經神足即緣四諦而修，謂緣苦修，必依厭苦；若緣集修，必依離欲；若緣滅修，必求證滅；若緣道修，必趣滅苦之行，能捨於苦。緣此境時，必求修習，故云迴向。亦是加行等四道。下文依止厭等，並同此釋。
鈔：疏標舉所修助伴、自體者，欲為助伴，定為自體故。疏斷行二字總顯修相等者，對下依止厭等，別明修相，故云總明；對下成就神足，正明於果，故云亦修之果。
疏八斷行者，疏文具足。瑜伽二十九釋欲、勤、心、觀竟，云：如是修習時，有八斷行，為欲永害諸隨眠故，為令三摩地得圓滿故，差別而轉。一、欲，二、策勵，三、信，四、安，五、念，六、正知，七、思，八、捨。瑜伽意云：欲謂希望、樂欲：我於何時修定圓滿，滅惡隨眠！二、策勵，不捨加行。三、於上所證深生信解。四、心生歡喜，漸除粗重。五、安住其心於奢摩他。六、住毗鉢舍那慧品。七、心造所作，能順止觀。八、三世之中，心無染污。結云：由二因緣，於隨眠斷分別了知，謂由境界不現見思，及由境界現見捨故。對文，可知。雜集同此。更依彼釋。論云：如是八種，略攝為四，謂：一、加行，二、攝受，三、繼屬，四、對治。一、加行者，謂欲、精進、信。欲為精進依，信為欲因。所以者何？由欲求故，為得此義故，發勤精進。如是欲求不離於信，有體等故。二、攝受者，謂要由此輕安攝益身心故。三、繼屬者，謂正念、正知，由不忘所緣，安心一境故。若有放逸生，如實了知，故隨其次第。四、對治者，謂思、捨，策心、持心二加行力，已生沈、掉，能遠離故，又能引發離隨煩惱止等相故。與前九修亦大同也。
疏復顯修相，兼辨所緣者，對上斷行，總顯修故，名之復顯，即修習門。兼辨所緣者，緣四諦故，即第一所緣也。疏緣此境時，必求修習，故云迴向者，雜集之中名為棄捨，義一同此。
疏亦是加行等四道者，即遠公意。此約分位而釋：一、加行道為厭，觀過厭背故；二、見道為離，除見惑故；三、修道為滅，斷修惑故；四、無學道為捨，得涅槃故。亦即雜集八斷之中攝為四義：厭即加行；離即攝受，得輕安故；滅即繼屬，不忘所緣，心一境故；迴向於捨即是對治，捨沈、掉故。何以念處、正勤無此四耶？得定成就，方有此故。
疏：第四、五根，現觀方便道。
增上名根。
五根自體，即信等五。
此五通於生起出世間法，而為增上。前四復能起後，得增上名；而信為上首，能起餘四。
鈔：疏第四、五根，文前有四：一、總標舉。既屬忍位，忍可諦理，修印順定，故為方便，亦即所緣故。論云：五根所緣境者，謂四聖諦，由諦現觀方便所攝，作此行故。二、增上下，總釋名。三、五根自體下，示體性。四、此五通於下，別釋五得根名。此中有二：先明五根通望出世以得根名；前四復能下，後明前四復望於後以得根名。謂信起後四，進起後三，念起後二，定起後一，其最後慧根唯望出世而有增上，即瑜伽意。
復次此菩薩修行信根，依止厭，依止離，依止滅，迴向於捨；修行精進根、念根、定根、慧根，依止厭，依止離，依止滅，迴向於捨。
疏：文中，先別明信根，後通顯餘四。二段中，各先標舉所修；後依止等，別顯修相。下之三科例此，可知。
今此所修即於諦實深忍樂欲，餘四即於前所信策、勤而行，明記不忘，繫緣一境，揀擇是非。餘如前說。
然始入佛法，即有信心，未有定、慧，不得名根。今由前三科，則信不可拔。
此中念即念處中念，進即正勤，定則神足，慧即緣四諦慧。前三至此，總得名根。
若依位者，在於見道之前，則以速發現觀而為其果。今在四地，即應以發後地為果。
鈔：疏文中，先別明下，正釋文。於中五：一、總科，二、顯修相，三、通妨，四、示體，五、辨果。初文，可知。疏今此所修下，二、顯修相。若通顯修相，即依止厭等，故下總例云餘如前說。今但別示信等之相。於中二：先釋信，後例釋餘四。此文稍略。雜集論中皆相躡，云：精進根者，既於諸諦生忍可已，為覺悟故，起精進行修習；念根，於諸諦實發精進已，起不忘失行修習；定根，於諸諦實既繫念已，起心一性行修習；慧根，已於諸諦，心既得定，起揀擇行修習。疏文雖略，義已備矣。
疏然始入佛法下，第三、通妨。難云：佛法大海，初信能入，何以至此方立信耶？通意可知。今由前三科者，即三、四也。故瑜伽云：由如是增上心學、增上慧學所有瑜伽故，於大師弟子所證，深生勝解，深生淨信。此清淨信增上義故，說名信根。復應問言：信由三科，信不可拔，餘四由何復不可拔？答：餘四前修，至此成根，於理何失？
疏此中念即念處中念者，第四、別示體性。前雖總云即信等為體，未知信等從何而來。故此示之。念、進、定三即前三品，為順三品，故先明念。慧即緣四諦慧，即依止厭等。念已配於念處，故云慧是緣四諦慧，理實慧根通前三科，四念以慧為體故。正勤，勤觀二善故；神足，有觀定故。然後二但是助伴，故不說之。四念雖即慧是其體，現名念故，所以但云觀四諦慧以為慧也。又前三科，前二雖未建立依止厭等，而義通四諦，故云緣四諦慧。
疏若依位下，第五、辨果。於中有二：先依論辨，後就經辨。今初，雜集云：五根修果者，謂能速發諦現觀，由此增上力故，不久便能生見道故。又能修治煖、頂，引發忍、世第一法，即現此身，已入順決擇分位故。今在四地下，二、就經辨。
復次此菩薩修行信力，依止厭，依止離，依止滅，迴向於捨；修行精進力、念力、定力、慧力，依止厭，依止離，依止滅，迴向於捨。
疏：第五、五力，即前五根增長。
魔、梵、惑等不能屈伏，故名為力。
又能損減不信等障，故復名力。智論云：能破煩惱，得無生忍，故名為力。
鈔：疏第五、五力，疏文有二：先出體；後魔、梵下，釋名。於中二：一、不為他伏，二、能伏於他。二義名力。前中，先引雜集，及瑜伽二十九云：若復了知前後所證而有差別，隨此，能於後後所證出世間法生深勝解，難伏制故，說名信力。誰不能伏此清淨信若天，若魔，若諸沙門、婆羅門，若餘世間，無有如法能引奪者，諸煩惱纏亦不能伏。故名難伏。此為上首，此為前行。餘精進等亦名為力。
疏又能損減下，二、能伏於他。引於二論以果釋力。文中有二：先、暗引雜集，論云：所說果者，謂能損減不信等障，故勝過於前；雖與五根所緣境界自體相似，然不可屈伏等，義有差別，故別立五力。今疏即此論文，兼含瑜伽，但明伏他。論云：由上諸力具大威勢，摧伏一切魔軍勢力，能證一切諸漏永盡，是故名力。二、智論云下，即明引智論以果釋力。然依雜集，即現觀親近道，義通大、小。今約菩薩，故得無生法忍。若初地見道稱無生者，亦是現觀。
復次此菩薩修行念覺分，依止厭，依止離，依止滅，迴向於捨；修行擇法覺分、精進覺分、喜覺分、猗覺分、定覺分、捨覺分，依止厭，依止離，依止滅，迴向於捨。
疏：第六、七覺。覺謂覺了。若依位說，即現觀自性如實覺慧，覺法自性。
鈔：疏第六、七覺支，疏文有六：一、釋名，二、出體，三、釋文，四、辨果，五、分位，六、理觀。初中二：先、總釋名；二、若依位下，別示覺體，釋成覺義，是釋通名故。瑜伽云諸已證入正性離生補特伽羅如實覺慧，用此為支，故名覺支，即釋名意也，亦即所緣故。雜集云：七覺所緣者，謂四聖諦如實性。實性者，即勝義清淨所緣故。故疏云覺法自性。法自性者，即四諦如實性。覺即上如實覺慧之用，以所觀境釋成覺義，亦以能覺顯所觀境，二義相成。
疏：覺支自體即念等七。
鈔：疏覺支自體下，第二、出體。然上約如實總體；今辨隨相別體，謂：念、擇法、進、喜、輕安、定、捨。謂七各一法為性。念、定、擇法即別境五中念、定、慧三，擇即慧故。精進、猗、捨即善十一中三法所攝。精進即勤，猗即輕安，捨即行捨，喜即受蘊，受即徧行五攝。
疏：文中亦二：先別明念覺，後通顯餘六。
然七覺分，七皆自體，而差別者，覺為自體，餘六皆覺之分。
謂念是所依支，由繫念故，令諸善法皆不忘失。擇法是自體支，覺自相故。精進是出離支，由此勢力能到所到故。喜是利益支，由心勇悅，身調適故。猗、定、捨三是不染污支：猗即輕安，由此不染污故，謂由安故，能除粗重；定者，依此不染污故，謂依止定得轉依故；捨者，體是不染污故，謂行捨平等，永除貪、憂，不染污位為自性故。
總收七覺，不出三品：念通定、慧，次三是慧，後三定攝。雖是前三，至此增故。
鈔：疏文中二下，第三、釋文。於中三：初、總科，二、辨相，三、會通相攝。疏然七覺分下，第二、辨相，兼顯分義。於中，先總明，謂七於心所各別有體。以覺統餘，故唯擇法一支以為覺體；餘六皆分，順成覺義。後謂念是下，別示其相，全是雜集論文。
疏總收七覺下，第三、會通相攝，即瑜伽意。於中有二：先正相攝。念通定、慧者，徧行定、慧故。四念是慧，須得念故；神足是定，心定須念，方守境故。後雖是前三下，通妨。謂有問言：既是前三，此何重說？增故，名覺。
疏：依位所明，能斷見惑以為其果。
鈔：疏依位所明下，第四、辨果。雜集云：覺支修果者，謂見道所斷煩惱永斷，由七覺支是見道自體故。瑜伽云：最初獲得七覺支，故名初有學；見聖迹已，則永斷滅見道所斷一切煩惱，唯餘修道所斷煩惱。
疏：又雖一剎那七法俱起，而隨行相，各說功能。念除妄念，擇除不正知，餘除懈怠、昏沈、粗重、散亂、掉舉。上約通說。
鈔：疏又雖一剎那下，第五、分位。謂雖見道迅速，有十六心義，則一剎那中七法俱起，功能不同，不可言一。如七味香擣篩和合，焚如麻子，七香齊發。念除妄念下，別示異相。
疏：大乘七覺，不念諸法故，決擇不可得故，離進、怠相故，絕憂、喜故，除安心緣，皆叵得故，性定之中無定、亂故，亦不見於能、所捨故。
鈔：疏大乘七覺下，六、明理觀，即頓門禪意。不念諸法，即是念覺。故昔人云：真如無念，非念法能階。實相無生，豈生心能到？無念念者，則念真如；無生生者，生乎實相。故起信云：若知離念無有能念、所念，是名隨順；若離於念，名為得入。淨名亦云：常求無念實相智慧。故般若云：若念一切法，則不念般若波羅蜜；不念一切法，則念般若波羅蜜等。餘可虛求。
復次此菩薩修行正見，依止厭，依止離，依止滅，迴向於捨；修行正思惟、正語、正業、正命、正精進、正念、正定，依止厭，依止離，依止滅，迴向於捨。
疏：第七、八正。若依位說，即現觀後起道，為斷修道諸煩惱故。
鈔：疏第七、八正，疏文有七：一、約類辨意，二、釋名，三、出體，四、釋文，五、辨果，六、類攝，七、權實。今初，言約類者，即七類中名現觀後起道；言辨意者，為斷修道諸惑故，總含雜集五門之中所緣境也。故彼論云：八正所緣境者，謂即後時四聖諦如實性，由見道後所緣境界，即先所見諸諦如實性為體。釋曰：即疏文中現觀後起意也。
疏：離八邪故，名為八正；開通涅槃，故名為道。亦云八聖道，聖者道故。
鈔：疏離八邪故下，第二、釋名。瑜伽云：問：何因緣故，名八支聖道？答：諸聖有學已見迹者，由八支攝行迹正道，能無餘斷一切煩惱，能於解脫究竟作證，是故名為八支聖道。對疏，可知。
疏：八正自體，即正見等。
鈔：疏八正自體下，第三、出體，可知。
疏：文中，亦先別明正見，後通顯餘七。言正見者，是分別支，依前所證，真實揀擇故。正思惟者，是誨示他支，如其所證，方便安立，思惟名義，發語言故。次三是令他信支，謂正語者，善依所證，問、答決擇，令他信有見清淨故；正業者，身業進止，正行具足，令他信有戒清淨故；正命者，如法乞求，依聖種住，離五邪命，令他信有命清淨故。正精進者，是淨煩惱障支，由此永斷一切結故。正念者，是淨隨煩惱支，由不忘失正止舉相，永不容受沈、掉等故。正定者，是能淨最勝功德障支，由此引發神通等無量勝功德故。
鈔：疏文中下，第四、釋文，即當辨相，全是雜集之文，而合八為六，合戒三故。瑜伽文廣，意不殊此故。釋正見，云：當知此中，若覺支時，所得真覺；若得彼已，以慧安立，如證而覺。總略此二，合名正見。釋曰：所得是一，安立是二，即二見道，合名正見。疏中依前所證真實者，即真見道；依實揀擇，即相見道。疏正精進者，瑜伽云：依止正見及正思惟、正語、業、命勤修行者，所有一切欲、勤、精進，出離勇猛，勢力發起，策勵其心，相續無間。今雜集意，但顯功能，不顯其相。疏正念者，瑜伽論云：由四念住增上力故，得無顛倒所攝正念及與正定。
疏：若能如上分別誨示等，即是道支之果。
鈔：疏若能如上下，第五、辨果。言分別誨示等者，上攝八為六，今等取後四故。雜集云：道支修果者，謂分別誨示他，欲令他信煩惱障淨，隨煩惱障淨，最勝功德障淨故。
疏：然其八中，語、業、命三是戒蘊攝，念、定是定，餘三是慧。定、慧大同諸品，但增勝耳。戒則前來未有，覺支雖有定共律儀，無表相微。此中正行，故新建立。此寄位說。
鈔：疏然其八中下，第六、類攝，即瑜伽意，以戒、定、慧三流類攝之。於中有二：先正攝為三學；後定、慧大同下，對同揀異，異唯在戒故。瑜伽問云：何故此名聖所愛戒？答：以諸聖者賢善正了，長時愛樂，欣慕悅意。我於何時當正獲得諸語惡行、諸身惡行、諸邪命等事，不作律儀？由彼長時於此尸羅深心愛樂，欣慕悅意，故獲得時，名聖所愛戒。既獲得已，終不正知，而說妄語等。釋曰：即新建立意也。
疏：若依此經離世間品八正是菩薩道：一者、正見，遠離邪見乃至第八、正定，善巧方便於一三昧出生菩薩不可思議法一切三昧，則與前說旨趣懸殊。
鈔：疏若依此經下，第七、顯權實。由上所明皆約寄位，故示本經真實之義。今文略舉。具云：隨順菩提，修八聖道，是菩薩道，所謂：正見道，遠離一切諸邪見故；起正思惟，捨妄分別，心常隨順一切智故；常行正語，離語四過，順聖言故；恆修正業，教化眾生，令調伏故；安住正命，頭陀知足，威儀審正，隨順菩提，行四聖種，一切過失，皆永離故；起正精進，勤修一切菩薩苦行，入佛十力，無罣礙故；心常正念，悉能憶持一切言音，除滅世間散動心故；心常正定，善入菩薩不思議解脫門，於一三昧中出生一切諸三昧故。釋曰：據此文證，豈不深玄！
疏：上之七類，總以喻顯：法性如大地，念處如種子，正勤為種植，神足如抽芽，五根如生根，五力如莖葉增長，開七覺華，結八正果。
鈔：疏上之七類，總以喻顯下，即第五段。然婆沙、智論，皆有此文，並以樹況於道品，故名道樹。
菩薩修行如是功德，為不捨一切眾生故；本願所持故；大悲為首故；大慈成就故；思念一切智智故；成就莊嚴佛土故；成就如來力、無所畏、不共佛法、相好、音聲，悉具足故；求於上上殊勝道故；隨順所聞甚深佛解脫故；思惟大智善巧方便故。
疏：第二、護小乘行中十句：初總，餘別。總中如是功德指前道品為不捨眾生，正明護義，不同二乘之獨善故。別中具有悲、智，已出於小，況以此導前！九句為四：一、始，二、益，三、希，四、行。前三護小心，後一護小行。
一、始者，大願為起行之本故，二、慈、悲益物上二護狹心，三、思念種智為希此護小也。四、行中有五句：前四自利。初二求果：一、修淨土行，求佛依報；二、修起佛法行，求佛十力等正報之法。後二求因：三、求彼地方便無厭足行，謂五、六、七地，故云上上勝道；四、修入不退轉地行，即八地已上覺法自性，順佛解脫也。後一利他，即教化眾生行，必須善巧。
鈔：第二、護小乘行，可知。
佛子！菩薩住此燄慧地，所有身見為首、我、人、眾生、壽命，蘊、界、處所起執著、出沒，思惟，觀察，治故，我所故，財物故，著處故，於如是等，一切皆離。
疏：大文第四、彼果分中即攝無盡行，離障成德，窮盡生界，為利樂故。果有二種：一、離障果，從護煩惱生；二、成德果，從護小乘生。前中又二：一、煩惱染生遠離果，此離惑障；二、業染生遠離果，此離業障。皆言生者，煩惱染等猶如生食。今是寄位出世之首，能離彼生。今初離惑，先舉所離；後於如是下，結成能離。就所離中，所起執著、出沒是此總相，餘皆是別。總中執著是前地中解法慢也。論云我知、大知者，我知謂執我能知，大知謂執所知大法。出沒者，是前地中正受慢也。出者，三昧起義故，謂修起彼定；沒者，三昧滅義故，謂定所除。今計我能修此定，此定即我所修故，論云我修、我所修。已釋總句。
別有五種：一、本，二、起，三、行，四、護，五、過。本即所有身見，至蘊、界、處。於中身見為總，我等為別。別中我、人等四為人我慢，蘊、界、處三是法我慢。而云本者，有二義故：一、以此我為解法、正受二慢之本；二者、身見復為二我及六十二見之本，有此差別。此中身見，若約實位，準唯識論，此地斷第六識中俱生身見及所起過，由得出世道品治故。以分別起者，初地斷故，是以瑜伽名為微細薩迦耶見。若約寄位，準仁王經四地名須陀洹位，以寄出世之首故，則亦得斷分別身見。
二、思惟者，明起，謂不正思惟而起慢故。三、觀察者，明行，謂心行緣中多觀所得，若法若定，求覓勝相，令他知故。四、治故下，三句明護。治者，數數觀察，修治所見；我所者，起於我想，取彼勝相，屬我己故；財物者，如畜財者，受用護持故。以上三事防護自己所得。
五、著處者，明過，謂心堅安處法、定二事故。五中，前三起慢方便，後二隨助慢心。上總及顯相正是所起。後結離中，由得道品正、助、方便，無不離也。
鈔：疏大文第四、彼果分者，前已指經，故此不牒，即從佛子！菩薩住此燄慧地，所有身見下是。然總唯二果，前一開二，後一開四，便成六果。然有二門：一、行斷分別，故云二中一、離障果，二、成德果；二、對前分別，故云前從護煩惱生，後從護小乘生。隨文釋中，具以六果別別對前。
今初，一是護煩惱者，以修道品對治行故，遠離煩惱；顯涅槃故，業亦隨亡，初為二果。疏所起執著、出沒是此總相者，此是斷惑，正斷三地正受、解法慢故。
疏本即所有身見等者，疏文有三：一、釋經，此中二我，計執自高，說為我慢，非定、法慢；二、而云下，釋論本字；三、此中身見下，出所斷體。於中有二：一、約實位說，具引唯識，已見初地；二、約寄位，既是初果，初果初斷見故。
疏以上三事防護自己所得者，三事，即一、治故，二、我所故，三、財物故；自己有所得，即前執著、出沒法、定兩慢。此為所護，總用三句釋論護字。
疏五中下，總料揀也。五即前一、本，二、起，三、行，四、護，五、過。疏得道品等者，正謂正道，助即助道，方便即方便道，並如前說。
此菩薩若見業是如來所訶、煩惱所染，皆悉捨離；若見業是順菩薩道、如來所讚，皆悉修行。
疏：第二、此菩薩下，明離業染。上修道品，正離煩惱；煩惱既去，業亦隨亡；亡不善業，而修善業。文中，先亡惡，後進善。惡有二義，故不應作：一、佛所不讚者，尊敬佛，故不為；二、煩惱染者，畏惡名，故不作。惡名，則違利生道故。進善有二義，反此，可知。又不作煩惱所染，異凡夫業；作順菩薩道業，則異二乘。
佛子！此菩薩隨所起方便慧，修習於道及助道分，
疏：第二、成德果中有四：一、於勝功德生增上心欲果，二、彼說法尊中起報恩心果，三、彼方便行中發勤精進果，四、彼增上欲本心界滿足果。此之四果，前三從前生，後一復從此三果生。前中，初二護小心果，後一護小行果。前中初果者，由本欲上求下救；今更為物轉轉上求，故云增上。文中二：初牒前修因；後如是而得下，顯所得果。今初，即牒前護小乘中總句也。隨所起方便慧者，牒前不捨一切眾生故。不捨眾生，而修道品，是有方便，則道品慧解。修習於道及助道者，即前修習如是功德也。道即四地證智，助道即菩提分法。
鈔：疏第二、成德果，文中二：先開章名，如下釋；次此之四果下，辨所從。言初二護小心果者，對下小行，故云小心；通上狹心，皆小乘心。今此二果俱從狹、小二心所生。言二果者，一、增上心欲果，二、報恩心果。上護狹心是利他心，上護小心是自利心。護二利行為報佛心；俱護小乘，即是心欲。今更增上，即是其果；修此二利為報佛恩，故是其果。言後一是護小乘行果者，即發勤精進果。前護行中修二利行，謂成就、莊嚴佛土等，有五句經，前四自利，後一利他。今皆勤行，即是其果。上言後一復從前三果生者，即增上欲本心界滿足果，謂於前增上心欲得滿足故，報恩心得滿足故，於勤精進得滿足故。下疏文具。
疏前中初果者下，隨文釋也。先釋第一果，通約護小，故云上求下救。疏今初，即牒前小乘中總句者，總句，經云菩薩修行如是功德，為不捨一切眾生故，疏文具配釋之。
如是而得潤澤心、柔軟心、調順心、利益安樂心、無雜染心、求上上勝法心、求殊勝智慧心、救一切世間心、恭敬尊德無違教命心、隨所聞法皆善修行心。
疏：二、顯所得果，有十句：初總，餘別。總云潤澤者，深欲愛、敬故，謂由修二道，自有所潤，深欲敬上。由為物修，潤及含生，深欲愛下。
別中九句釋彼潤澤，有三種勝：一、柔軟心者，明樂行勝，謂證法適神故；二、調順者，調和善順，緣中無礙，是三昧自在勝上二是行體；三、利益下，七句明離過對治勝此是行用。於中，初句總，利他無過，故利益；自利無過，故安樂。下六句隨過別顯。若不寄對，難顯性淨之德。六句即離六過。經中皆是能治：一無雜染心治為利於食過及為名妬心過，二治少欲功德過，三治不求勝智過上三皆自利，四治懈怠不攝眾生過。上四皆離於行生過。後二離於教生過，謂：五治自見取不遵勝教過，六治捨為首不隨說行過。如說修行，於聞、思中最為其首；今捨彼首，所以為過。又上救生，即前悲果；求殊勝智，即上求果。
鈔：疏二治少欲功德者，謂不欲布施、頭陀等，今求上上勝法治之。三治不求勝智者，上不求功德，此不求智慧。此二治不攝善。初一治不離惡，則惡止善行，總為自利。四即利他，則離自利、利他二行之過。亦是自分。後二亦勝進，前解，後行。解言自見取者，執取自見以為勝故。
此菩薩知恩，知報恩，心極和善，同住安樂，質直、柔軟，無稠林行，無有我慢，善受教誨，得說者意。
疏：第二、此菩薩下，說法尊中起報恩心果。謂前地中從佛聞法，是說法尊；今起傳法、修行之心，則為以報諸佛恩也。上希求種智，由知佛有恩故；今思報，亦上求果。
鈔：疏起報恩心果，疏文有二：先對三地明報恩義，則通對狹、小；後上希求下，即近對護小乘中護小心也。
疏：文中，先別明，後總結。今初十句：初總，餘別。總云知恩者，謂若隨順師教，行報恩行，方是知恩故。別中，彼行有九種，類攝為七：一、知報恩者，依尊，起報恩心。尊即是佛。此為恩主，故偏名報恩。二、有二句，依同法，起報恩心。此明順同行善友意。三、質直、柔軟二句，依法起行，謂隨順受教，不違師命，故云質直；發修行事，逢苦能忍，故云柔軟。四、無稠林行者，依受用衣食，於施主所自過不覆故。五、雖實有德，而不高慢。六、善受教誨，得師言詮。七、於教不倒，得師意旨。上七品中，初二依人，次三依行，後二依教。所依雖異，皆同報恩。
鈔：疏先別明，後總結，亦可別明是報恩行，總結三心是報恩德。疏別中，彼行有九種，類攝為七者，二、三各二句故，此是論攝；亦可九句，初一報恩心，中六報恩行，後二解釋。今初總欲起行，順佛化意也。
疏二、有二句，依同法者，即心極和善，同住安樂。和善，自行；同住，不擾於人。故共為同法，起報恩心。言順同行善友意者，以於同行起和順故。同行即受善友之教，故於善友成報恩行。
疏二句，依法起行者，依師受法，造緣修行，名依法行。順師受教，知之言知，不知言不知，故名為直。以石投水，水能受石，心能受境，如水柔軟。疏無稠林行，論經下有一句云無諂曲心，論釋云：不妄說己德。經以稠林含於諂曲，疏以不覆亦含自詃。疏初二依人下，通相收束。約經，初有三句：一句於師，二句於友。次三依行，經有四句：前二成德，後二離過。後二依教：一、領教，二、得旨。
此菩薩如是忍成就，如是調柔成就，如是寂滅成就，
疏：二、此菩薩如是下，總結。謂十句不出此三。忍即心極和善，同住安樂；調柔即質直、柔軟；寂滅即通結餘句。
鈔：疏寂滅通結餘句者，無覆無慢，受教得旨，皆寂滅義。此依古釋，直順經文。若準論經，三句小異：忍名善心成就，調柔云寂滅，寂滅云善寂滅。論云善心成就者，是對治修行增長故者，結前增上心欲果。此果從前第三分護煩惱行及護小乘行二種對治生。彼治此滿，故名善心。今云忍者，即忍可也。論云寂滅心成就者，是前對治修行增長力故，即結前二離障果。由護煩惱對治家力，得無二障故。既無二障，故曰調柔。論云：如是善寂滅心成就者，彼果前二句顯。釋曰：善即初句，寂滅即第二句，總合上二，為善寂滅，成彼報恩心果，云彼果前二句顯。由此一果，通從前二種對治增上及二遠離生故。釋曰：總上三句，結前四果。
如是忍、調柔、寂滅成就，淨治後地業。作意修行時，得不休息精進、不雜染精進、不退轉精進、廣大精進、無邊精進、熾然精進、無等等精進、無能壞精進、成熟一切眾生精進、善分別道非道精進。
疏：第三、如是忍、調柔下，發勤精進果，謂行二利行，勤無怠故，於前不捨眾生，護小行中修勤故名，方便行中正是無盡行相。文中二：先牒其得時；後得不休下，正顯。於中十句：初總，餘別。別有九種不休息義：一、不雜染者，彼精進行平等流注故。雜染者，共懈怠，共染故。染，則著而太過；懈，則墮而不及。若琴絃之急、緩。若不進、不怠，為平等流。二、不退自乘。上二自利。三、起廣念利他之心；四、為無邊眾生作利益願，起攝取行上二利他。上皆自分。下四勝進，謂：五、熾然者，常志順行，猶如熾火，上進叵滅，論經名光明，兼照他地；六、修習過餘；七、魔惑莫壞上三自利。八、攝取眾生，即是利他。上八皆行。後一是解，謂：九、自斷疑惑，決是非故；能伏他言，如無畏故。若能具此，為正修習。
鈔：疏謂行二利行下，釋此果名。於前不捨下，辨所生處。正是無盡行相者，以今經文釋成第四無盡行相。先牒前者，此果正從護小乘行生，而是前果成時，此果即成故。
疏若琴絃之緩、急者，此是如來教守樓那：彼是大富長者之子，足不履地。出家之後，精勤修道，足下血流。佛問：汝曾鼓琴耶？答云：曾鼓。絃緩如何？答云：不鳴。絃急如何？答云：即絕。當如何可？答云：不緩不急。佛誨之言：修道亦爾。
疏六、修習過餘者，即經無等等精進。前句行修之初；此句行修之次，依前起行，行修勝出，故名過餘；後句行修之終，故無能壞。疏九、自斷疑等，即善分別道非道。言如無畏者，謂如四無畏言，是出苦道。若有難言：若言聖道能出苦者，何故阿羅漢有瘡疾等？佛於此難正見無由，心無怯畏，善為決斷故。論云能斷疑惑等者，降伏他言，正修習故。疏分二疑，二疑皆斷，為正修習。
是菩薩心界清淨，深心不失，悟解明利，善根增長，離世垢濁，斷諸疑惑，明斷具足，喜樂充滿，佛親護念，無量志樂，皆悉成就。
疏：第四、是菩薩下，彼增上欲本心界滿足果。菩提分心是本心界，正念真如，修上道品，故云滿足。由精進故，故瑜伽四十八躡前精進後，即云：由此因緣，所有意樂、增上意樂、勝解界性，皆得圓滿。故知此果從前二果生，謂意樂即第一果，增上意樂即第二果，勝解界性即此心界。謂由第三精進令前二果增長，故云滿足。
鈔：疏本心界滿足果者，疏文三：初、釋名，二、出因，三、引證。初中，即是經中總句心界清淨。清淨即滿足；界即性義，心性差別故。先釋心界。言菩提分心者，謂依菩提心、樂欲心也，即前增上心欲果。釋滿足云正念真如，修上道品者，以稱如修是滿足故，即前起報恩心果。二、由精進故者，是滿足因。三、故瑜伽四十八下，引證。先舉論；後故知此果下，疏釋論，可知。
疏：文中十句：初總，餘別。別有九種：一、深心不失者，彼道品心修行增益故。此一自分。下皆勝進：二、於五地已上勝上證中明鑒決斷故。三、即彼上證因，謂對治善根，治行過前，故云增長。四、除滅所治煩惱障垢。五、斷除此地中祕密疑事，即是智障，微細法慢為祕密疑事；由無攝受，則能除之。上二除內障。六、觸境明斷。七、依勝樂行，三昧適神。八、上依佛力，化眾生故。九、論云依現無量三昧心智障清淨故，此除定中智障。若直就經文，總顯本願皆得成就。
鈔：疏此一自分。下皆勝進者，勝進八句：前六自利，後二利他。前中為四：一、第二句於他起解；二、第三句於他起行；三、有三句，行成離障；四、有一句，障除得證。三中，一、除煩惱障；二、除所知障，云祕密疑事。言微細法慢者，是下品慢，難知為微細，微細故祕密。
疏八、上依佛力下，二句利他。此句由佛護故，成利他行。九即利他德，先舉論；後此除定中智障下，疏揀異第五句智障。今顯於化生中現多三昧，定障解脫故，方能化生。
佛子！菩薩住此燄慧地，以願力故，得見多佛所謂：見多百佛，見多千佛，見多百千佛，乃至見多百千億那由他佛，
皆恭敬，尊重，承事，供養，衣服、臥具、飲食、湯藥一切資生，悉以奉施，亦以供養一切眾僧。以此善根，皆悉迴向阿耨多羅三藐三菩提。於彼佛所恭敬聽法，聞已受持，具足修行；復於彼諸佛法中出家修道，
又更修治深心信解，經無量百千億那由他劫，令諸善根轉復明淨。佛子！譬如金師鍊治真金，作莊嚴具，餘所有金，皆不能及；菩薩摩訶薩亦復如是，住於此地所有善根，下地善根所不能及。
疏：第二、位果中亦三：初、調柔中四：一、調柔行；二、如摩尼下，明教智淨；三、此菩薩下，別地行相；四、佛子下，總結地相。初中三：一、練行緣；二、皆恭敬下，明能練行；三、又更下，明所練淨。
二中，一、供佛福行；二、以此下，迴向大行；三、於彼下，聽法慧行。於中，先在家；後復於下，出家。然登地已上具十法界身，若出若在，何適不可。然隨義隱、顯，有、無前卻，以前三地寄同世間，還依世法。初二人王，故有；三地天王，故無。四地已上寄出世之首，故重明有。表心出家，故於調柔行中明之。欲順天無出家，不於攝報中辨。六地已上表證法平等，無出無在，故皆無出家。
三、所練淨中有法、喻、合。金莊嚴具者，以三地阿含金現作此四地證智嚴具故；餘所有金者，即未作嚴具之金。
鈔：第二、位果中，疏四地已上寄出世之首，故重明有者，既為出世，不依世間法也。言已上者，兼五地故。上明有、無。從表心出家下，明出家前卻。問：何以前二在攝報中，此在調柔之中？故云表心出家。於行中說。
如摩尼寶清淨光輪能放光明，非諸餘寶之所能及，風、雨等緣，悉不能壞；菩薩摩訶薩亦復如是，住於此地，下地菩薩所不能及，眾魔煩惱，悉不能壞。
疏：二、教智淨者，以此地成就證淨，從體起用，故偏有此文。前以教成證，故喻金為嚴具；今從證起教，故喻摩尼放光。摩尼寶珠即證智體。無垢名淨，寂照名光，圓滿名輪，具上三義，故稱證智。
言能放光明者，即放阿含光也。謂以此證智證入無量教法門義故，故能照光明即是證智，所照教法以為智處。證能普照，示現於教，得教光名。依證起燄，故地名燄慧。非餘寶下，對前顯勝；風等不壞，對他彰堅。
鈔：疏言阿含光者，此地之中道品行德從教修起，故名阿含；又道品智能知教法，亦名阿含；又此道品差別行德可以言顯，亦名阿含，即證體上有阿含起，名示現也。
疏風等不壞者，經云風、雨等緣所不能壞，不似火光，風飄雨濕，皆能滅無；今風吹不斷，雨洗還明。而云等者，餘光不奪，不似星、月，日光映故。合中，下地不及即合上餘寶不及，魔合上風，煩惱合雨。
此菩薩，於四攝中同事偏多，十波羅蜜中精進偏多；餘非不修，但隨力隨分。佛子！是名略說菩薩摩訶薩第四燄慧地。
疏：餘並如前。
鈔：別地行中不捨眾生，修道品故，同事偏多。
菩薩住此地，多作須夜摩天王，以善方便能除眾生身見等惑，令住正見。布施、愛語、利行、同事如是一切諸所作業，皆不離念佛，不離念法，不離念僧，乃至不離念具足一切種一切智智。
復作是念：我當於一切眾生中為首，為勝，為殊勝，為妙，為微妙，為上，為無上，乃至為一切智智依止者！
是菩薩若發勤精進，於一念頃得入億數三昧，得見億數佛，得知億數佛神力，能動億數世界，乃至能示現億數身；一一身，億數菩薩以為眷屬。
鈔：攝報果中破眾生身見者，自破微細見故。餘例前知。
若以菩薩殊勝願力，自在示現過於此數百劫、千劫乃至百千億那由他劫，不能數知。
爾時金剛藏菩薩欲重宣其義，而說頌言：
疏：第三、重頌，有十七頌分三：初十二頌頌位行，次四頌位果，後一顯名結說。前中四：初、一頌增長因分。
疏：次、二頌清淨分。
疏：三、有四頌頌修行增長分。於中，初二頌護煩惱，後二頌護小乘。
疏：四、有五頌頌修行增長果。
疏：餘並可知。
鈔：四地竟。
疏：第五、難勝地。所以來者，略有四義：一、約寄位。四、五、六地寄出世間。前寄初果，此寄羅漢，義次第故。雖有四果，舉於始、終以攝中間。此依本論，約所觀行相，以後六地既觀緣起，寄同緣覺。故但二地寄於聲聞。仁王下卷、瓔珞上卷約人配位，以七地未離分段故，四、五、六、七寄同聲聞。二、前明覺分相應慧，今辨諸諦相應慧故。三、前得出世，未能順世；今能五明攝化，故次明之。四、前得三十七菩提分，今辨方便所攝菩提故。此後三意出於瑜伽。
鈔：第五、難勝地，疏所以來者，略有四義：一、約寄位，二、約三學，三、約出世間，四、約所得法。初中二：一、約地論；二、仁王下，約他經。於中有二：初、雙牒二經，約人以配；揀前地論，約所觀行。二、以七地未斷分段故者，是賢首略釋七地為羅漢之由。然瑜伽、攝論、唯識，皆云初、二、三地相同世間。四、五、六地寄同聲聞者，正明配位，即仁王文。經云：爾燄聖覺達地菩薩修行順法忍，逆五見流，集無量功德，住須陀洹。第五地云：勝進達菩薩於順道忍，以四無畏觀那由他諦、內道論、外道論、藥方、工術故我是一切智人，滅三界疑等煩惱故，集無量功德故，即斯陀含。第六地云：常現真實，住順忍中，作中道觀，盡三界集因集果，一切煩惱盡故，乃至證阿那含。第七地云：玄達菩薩十阿僧祇劫中修無生法樂忍，滅三界習因、業果，住最後身中，無量功德皆成就，無生智、盡智、五分法身皆滿足，第十地阿羅漢、梵天位。釋曰：言第十者，此經通約三賢、十聖為十三位，修十三觀，故云十等。
疏：言難勝者，解深密云：即由於彼菩提分法方便修習，最極艱難，名極難勝。此從初說故。初分經云：善修菩提分法故等。攝大乘云：由真諦智與世間智更互相違，合此難合，令相應故。唯識同此。世親釋云：由此地中知真諦智是無分別，知世間工巧等智是有分別。此二相違，應修令合，能合難合，令相應故，名極難勝。此通初、中、後。瑜伽云：今此地中顯示菩薩於諸聖諦決定妙智極難可勝，名難勝地。唯約地中。莊嚴論云：於此五地有二種難：一、勸化無惱難，二、生不從心無惱難。此地菩薩能退二難，於難得勝。此多約地滿。顯揚論云：證得極淨緣諦所知諸微妙慧，成極難成，不住流轉，寂靜聖道，名極難勝。此大同本分。上諸經論多舉難勝之法，未知何等無能勝耶？十住論云：功德力成，一切諸魔不能壞故。此對人顯勝，亦兼於惑，煩惱魔故。然諸經論言異意同，皆辨真俗無礙。若據實位，約仁王經初地菩薩、四天王即雙照二諦平等道。今約寄位。前寄出世，此方卻入，故云無礙。
鈔：疏言難勝者，解深密下，此第一釋中，先引經；後此從初說下，疏釋。初分經下，引證。
言初分者，即勝慢對治，而是治當地慢，隨順如道。經云佛子！菩薩住此第五地已，善修菩提分法故，善淨深心故，復轉求上勝道故，隨順真如故，即其文也。
疏唯識同此者，上引攝論，即是本論；唯識全取彼論。世親釋下，即釋攝論。於中二：先舉論；能合難合下，後釋勝相。
疏瑜伽云者，即四十八論諸相應增上住文；其莊嚴論，即第十三。彼偈云：難退有二種能退故難勝。今疏所引，即彼論釋。其顯揚論，即當第十三，此但引於當地之文。此前論云：五、難勝地，謂諸菩薩住此地中，先善修治第四地，超一切聲聞、獨覺地。證得已下，疏文全同。但有人云：諸法微妙慧蘊。今略無二字，義已足故。其十住論，亦十住婆沙第一。
疏然諸經論下，四、結前指同。若據實位下，實寄對辨。既初地中已能雙照，豈至五地方有雙行？故知約寄即彼經上卷菩薩行品。
疏：故此地中斷於下乘般涅槃障者，即前四地出世，厭生死苦，樂趣涅槃。此障五地。今入真俗無差別道，便能斷之。此斷欣、厭，即是二愚。
鈔：疏故此地中下，三、明斷障。先標名；即前四地下，釋，意則已盡。唯識具云：五、於下乘般涅槃障，謂所知障中俱生一分，令厭生死，樂趣涅槃，同於二乘厭苦欣滅。彼障五地無分別道，入五地時，便能永斷。由斯五地說斷二愚及彼粗重：一、純作意背生死愚，即是此中厭生死者；二、純作意向涅槃愚，即是此中樂涅槃者。釋曰：此地真如，名類無別，故緣彼道，名無差別。本分名身淨我慢障，四地出世，取身淨故。由此欣滅，如前已釋。餘諸經論，言異意同。
疏：由此證得類無差別真如，亦約生死、涅槃，皆平等故。
鈔：疏由此證得類無別真如者，四、證如。疏亦約生死、涅槃，皆平等故，成類無別。唯識釋云：謂此真如，類無差別，非如眼等，類有異故。此猶難見。攝論名為相續無差別法界。世親釋云：謂於此中體無有異，非如眼等隨諸有情相續差別，各各有異。無性意同。而梁論云由此法界能令三世諸佛相續身不異者，眾生迷此，萬類之異；諸佛證此，居然不異。中邊論云由通達此，得十意樂平等淨心者，上約極果，此正順今。
疏：其所成行亦成二種，謂諸諦增上慧行、五明處教化行。
鈔：疏其所成行下，五、成行。舉此二者，以證淨智而達五明，成於真、俗不相違故。
疏：此二無礙，故得無差別法身之果，皆義、旨相順。
鈔：疏此二無礙下，第六、得果。無差別法身，二諦均故，故疏結云義、旨相順。
疏：次、正釋文，文亦三分：初、讚請分中九頌半分二：初八頌半供讚，後一頌請說。前中三：初一菩薩供讚，次一天王眾，餘皆天女。於中三：初、一偈標。次、四偈半讚。於中，初二偈美感應。皆言久者，佛應由機，機難有故。大海動者，動佛智海，竭苦海故。後二偈半讚具德：初偈具智、斷；次半具恩；後一具此三德，是故應供。三、一偈結讚及請，並可知。
疏：第二、正說分中，先明位行，後辨位果。前中論分為三：初、勝慢對治；二、佛子！菩薩摩訶薩如實知下，不住道行勝；三、佛子！菩薩摩訶薩住此下，明彼果勝。
初即加行道及初住地無間道，次即正住地解脫道，後即地滿勝進道。初言勝慢者，慢有二種：一、他地慢，謂四地中得出世智，取其勝相，名為勝慢；今以十種淨心為治。二、自地慢，謂於此十心希求勝相，復以為慢；以隨順如道為治。此二通名勝慢，故此一分有其二道。論云勝慢對治者，謂十平等深淨心者，前段能治也；又云同念不退轉心者，後段能治也。言同念者，即後總句順如，與如同一念故；不退轉者，即後段末句。略舉初、後以該中間。前地治解法慢，此治身淨分別慢。所治有殊，不濫前地。言身淨者，得出世智，不染身故。
鈔：疏第二、正說下，疏文有二：先依論科；後初即加行下，疏釋。但屬四道，不釋其名。下疏自釋。疏論云勝慢下，此釋分名。然論具云：勝慢對治者，謂十平等深淨心，同念不退轉心故。前已說解法慢對治，今此地中說身淨分別慢對治。釋曰：上皆論文，疏已分釋。先正釋名；後前地下，對前揀濫。前中具分二慢。
疏即後總句順如，與如同一念者，總句，經云：隨順真如故。何法同如？即十平等。然十平等已是隨如，何故名同？由取勝相，則不順如；今若順如，則不取勝相，故為能治。
疏前地治解法慢下，對前揀濫。雖與前地同皆治慢，前是世間，所治則劣；今治出世身淨之慢，則勝於前，故名勝慢。安得濫哉？
言得出世智，不染身故者，前創出世，成念處觀；不染於身，即是身淨。取此不染，所以為慢。淨無淨相，慢何由生？
爾時金剛藏菩薩告解脫月菩薩言：佛子！菩薩摩訶薩第四地所行道善圓滿已，欲入第五難勝地，當以十種平等清淨心趣入。
疏：文中二：先治他地慢；後佛子！菩薩摩訶薩住此下，治自地慢。前中三：初、結前舉後，二、徵起正顯，三、結能入地。
今初，平等有二義：一是如理，二是因果淨法。千聖同規，名深淨心，是此地觀解故。論云：於平等中，心得清淨故。
此復何異後地觀察十平等法？此有三異：一、此地治前於淨起慢，故偏明淨法平等；後地對此，依真入俗，通觀染、淨諸法，皆悉平等。二、此約舉等理，以顯心淨；後地舉觀察，以入等理。三、此通理、事二等；後地一向約理，融二諦故。此皆地地背相捨，後漸勝故。
鈔：疏名深淨心者，此句向上成二平等，以約如法而論等，故名之為深；以約淨法而論等，故名之為淨。故云深淨心也。二者向下，則成此地觀解之心，則五字分二，平等二字是淨所依，其深淨心是能依心故。次引論，云於平等中，心得清淨。言深淨心，即是論經。今經但云清淨心耳。
疏此復何異下，對六地揀。先問；後此有三下，答。三中，一、所治通、局。通染，則勝。二、能、所前後。若舉所等以成能等，此心猶淺；若舉能觀以入所觀，此觀則深。三、能治通、局。一向局理，六地則深。故疏結云此皆地地背相捨離，以勝捨劣。又上三義，亦皆相成。由初所治局故，能治則通。事、理皆等，何獨身淨？由所治通，能治則局。一理平等，無染、淨故。淨慢未除，以等成觀。此五地中已成等觀，後六地中以觀入理，則以初、後成於中間。
何等為十？所謂：於過去佛法平等清淨心、未來佛法平等清淨心、現在佛法平等清淨心、戒平等清淨心、心平等清淨心、除見疑悔平等清淨心、道非道智平等清淨心、修行智見平等清淨心、於一切菩提分法上上觀察平等清淨心、教化一切眾生平等清淨心。
疏：二、正顯中，十心分二：
初三明諸佛法。論云謂三世力等者，即果位十力等也。
後七明隨順諸佛法，二利因行順成果故。於中，前六自利，後一利他。前中合為三學，初戒，次定，餘四慧故。離為七淨：一、戒淨，二、定淨，三、見淨，四、度疑淨。見、疑相顯，經合一句，為成十故。五、道非道淨。此前五淨，大、小名同。小乘六名行淨。七、行斷淨，以彼宗中趣盡滅故。今大乘六名行斷。經云修行智見，略無斷字。七名思量菩提分法上上淨，以依行斷，起勝求故。若約位者，初二在見道前。以創背凡過，宜以戒防，欲生真慧，理須習定。然未合理，判屬世間。次三在見道，以見道中斷身見故，斷疑故，斷戒取故。戒取是非道，知無漏慧是正道。入見道時，十使俱斷。偏言三者，涅槃經說此三重故。又十使中，五見及疑但障見道，餘四通於見、修，故略不言。就其六中，三本、三隨，偏語其本邊見隨身見，邪見隨疑，見取隨戒取。故斷三結，三隨亦斷，但立三淨。上五，大、小並同：小乘行淨在修道，起斷行故；行斷在無學道，依行證斷故。大乘後二皆在修道，斷障成德，故有二也。行實同時。若約位分，七地已還為行斷，修道斷結故；八地已上，入法流中，順菩提故，名思量上上。餘文易了。
鈔：疏即果位十力等者，此一等字等餘果法，謂：四無所畏、十八不共、三身、四智等，非釋平等。平等淨心，前已總釋。
疏前中合為三學等者，釋前六中，二門分別：一、約行，二、約位。今初，略屬經文。云何見、疑二淨相顯？此二同是根本六種煩惱之中二故。戒取，依於六上開出。又執為道，相微難見，別為一句。
疏若約位下，二、約位，隨難委釋。言欲生真慧者，即出世見道慧也。
疏次三在見道等者，疏釋此三，而文有三：一、正釋；二、入見道時下，徵問；三、涅槃說下，引答。問中言十使俱斷者，開之成八十八使。答有二意：一、引涅槃，以約重故。涅槃三十三因釋觀方，迦葉問云：如來說須陀洹斷煩惱如四十里水。云何言斷三結一、我見，二、非因見因，三、疑網？佛答云：此三重故，亦攝須陀洹人一切所斷結故。譬如王出，雖有四兵，但言王出。又云：此三何緣獨得名重？一切眾生常所起故，微難識故，難可斷故，能為一切煩惱因故。是三對治之怨敵故，謂戒、定、慧。又眾生聞斷多，則退轉，故但說三。
疏又十使中下，二、約見、修所斷分別。言餘四通於見、修者，謂貪、瞋、慢、無明。見道之中，四障見道，亦皆已斷；有障修者，不與斷名，故略不言。
疏三本、三隨者，隨者是末，身見即我。我於過去為有為無，故名常見；我於未來為作、無作，則起斷見。故說邊見隨於身見。言邪見者，撥無因果，以於諦理猶豫不決，遂撥為無。故說邪見隨於疑網。既非因計因，必取為實，故說見取隨於戒取。根本既斷，枝條自亡。又言隨者，三本名轉，如手轉輪；三隨名隨，如輪隨手。
疏上五，大、小並同者，結前五淨，生後二淨。二淨，大、小開、合不同，在位亦別。於中有二：先約小乘，後約大乘。於大乘中，先行，後位。約行同時，義分斷障，即行斷淨；成德，即菩提分法上上淨。
疏若約位分下，二、約位，即增微分別。七地已還，雖亦進行，斷障義增；八地已上，非不斷障，進行多故。是以二位各得一名。
菩薩摩訶薩以此十種平等清淨心得入菩薩第五地。
佛子！菩薩摩訶薩住此第五地已，
以善修菩提分法故，善淨深心故，復轉求上勝道故，隨順真如故，
願力所持故，於一切眾生慈愍不捨故，積集福、智助道故，精勤修習不息故，出生善巧方便故，觀察、照明上上地故，受如來護念故，念智力所持故，得不退轉心。
疏：第二、明如道行，又順經意。前明入心；從此已下，皆明住心。應分為三：此攝方便具足住。修行十心，是方便義；不退轉者，即是住義。二、不住道行勝，攝離癡亂行，智清淨等，無癡亂故。三、彼果勝，攝無盡功德藏迴向，攝德無盡故。
鈔：第二、明如道行，疏又順經意下，以不依論，但順三心。此之半分及後二分，皆是住心，攝於三位；此隨如道，攝第五住。
疏智清淨等，無癡亂故者，即下經文。云十重觀察四諦法門，名智清淨，正是無癡。知第一義，如實而知，即無亂義。而言等者，等取利益眾生勤方便勝，皆無癡義，與彼行中釋於無癡義甚相順。
疏攝德無盡故者，下有四果：第一即名攝功德果；下三，皆是功德果故。
疏：今且順論。此明如道行。於中三：初標分位，為顯隨如，已入五地；次以善下，總顯；後願力下，別明。
總中四句，皆是正修諸行故，總名順如。謂前二句為所治，即四地修菩提分，以前十心能善清淨，得入五地。於此淨心希求勝相，即復是慢；慢在文外，故以後二句而為能治。初句轉求不住道行勝為能治，謂不住淨心，而起諸行，即治住淨慢故；後句雖起諸行，不退失前平等深淨之心，則能隨順真如，平等即如故。後別明中，顯上隨如之行，有其八種，經有九句：前七各一，後二為一。八中，前二是起行心：一、自利願，即修菩提心；二、利他慈，即不疲倦心。後六是行，謂：三、得善根力；四、不捨眾行；五、善巧修行；六、無厭足故，照明上上；七、得他勝力；八、自得勝力，此有二句：初句具三慧念是聞、思，智即修慧，後句勝進究竟。上六行中，前三自分，後三勝進，各有初、中、後。思之。
鈔：疏總中四句，皆是正修行故者，問：四中初一是四地行，何言皆是正修行耶？又後經云入五地已，善修菩提分耶？答有二意：一、能治之行必因所治，展轉相由，皆是修行。二者、四地道品，取其淨相，以十淨心而能治之，即入五地。入五地已，菩提分法，不取淨相而非不行不取而行，方能善修。故後十淨雖是所治，隨如道時，亦不捨前十淨心也。若遠公云：皆正修行。是論通難。恐有難云：若此如道取前淨心，淨心復取四地覺分，亦應覺分由三地生。何不取耶？故為此答。答云：此四即是四地已上，皆正修行。三地既是世間之法，故不言耳，亦是一理。
疏後句雖起諸行，不退失前平等淨心者，即經隨順真如。論云：隨順如道行者，彼平等中深淨心不退轉，現成就故，隨彼平等清淨法住。釋曰：不退轉心即此隨如。末句意云：既以前句治於深心取淨相竟，今以不取深淨之心隨至不退轉行，常於平等中住為順如道。故疏云雖起諸行，不退失前平等深淨之心。
次論結云：菩薩如是深心安住，名為隨順如道。故疏云則能隨順真如，正是取此論文也。
言平等即如者，會論就經。經云隨如，論取平等，云何是同？故云平等即如，如前已釋。
問：論云深心安住，何異前隨彼平等清淨法住？答：前唯住平等，故疏云不失平等；今言深心，則行順如，為深心住。
疏後別明中，顯隨如行有八種者，問：八皆事行，何名如行？答：有二意：一、此八助顯真如觀故；二、如中起行，俱無所著，方顯隨如。別行，可知。但第七句念智力所持故，疏順經釋；論經云得念意與智力故，即以意為思慧。遠公云：念是聞慧，念持教故；意是思慧，思求義故；智是修慧，以能離障上勝進故。此之三句同名智力。今經無意與言，故以念當二慧，智當於修。
佛子！此菩薩摩訶薩如實知：此是苦聖諦，此是苦集聖諦，此是苦滅聖諦，此是苦滅道聖諦。
疏：第二、不住道行勝，有二種觀：一、所知法中智清淨勝；二、佛子！至得如是諸諦下，利益眾生勤方便勝。初即自利，護煩惱行，故不住世間；後即利他，護小乘行，不住涅槃。同時相導，名不住道。
今初、智勝分二：先明四諦實法分別；後善知俗下，復就此四，明十觀門化生差別。此乃十種觀於四諦，非謂觀十四諦也。故瑜伽。住品云：此地於四聖諦，由十行相如實了知。
今初言實法者，有佛，無佛。苦、集二諦，體是妄想雜染因果；滅、道二諦，體是出世清淨因果。此約諦實義釋。若約審諦釋者，前二無佛，不能知此是苦是集，寧有後二滅道因果？餘如本品。
鈔：第二、不住道，疏所知法中智清淨者，諦是所知之法；智於其中照見；離垢，故名清淨。慈悲攝物，名利益眾生；無惰稱勤，善巧為方便。
疏瑜伽。住品者，即四十八論，云：如是菩薩住此住中，多分希求智殊勝性。於四聖諦，由十行相如實了知。
疏言實法者，然有二義：一、約真實，名實，已如疏文；二、約對下十門，隨機異名，故名實法。
疏：後十觀中略啟四門：一、制立，謂四諦義含法界，菩薩窮照無遺，隨智異說難窮，略舉十明無盡。然十皆菩薩自智，智相難明，故論約化生以明其異。以此通名所知法中智清淨也。
疏：二、明開、合，此十總唯是一，化生分別。若隨所化，大、小分二：前九化小，後一化大故。若隨化所起，則分為三：前五生解，次四起行，後一令證故。約人不同，離以為七，初為根未熟，乃至七為大乘可化故。至文當知。
鈔：疏二、明開、合者，疏文有四：初一是合，後三是開。三中，一、約所化法分別，二、約所益分別，三、約化類分別。
疏：三、對實法以明通、別，此十望前四諦，前五通觀四諦，謂：一、世俗者，觀四諦法相；二、觀其性空；三、通觀性、相無礙；四、觀性、相各異；五、觀此四緣起集成。次四別觀四諦，謂六、七、八、九如次觀苦、集、滅、道。後一但觀滅、道，菩薩地因，證佛智故。遠公後五亦通觀四諦，謂迷於四諦，故為苦、集；悟其四諦，故成滅、道。後一窮四諦緣起實性清淨法界，成大乘道。亦有此理。
鈔：疏三、對實法以明通、別者，六、七、八、九，此四唯別，但各一故；第十門望前五門，則名為別，但觀滅、道之二諦故。望六至九，唯觀一諦，則亦名通。遠公後五亦言通者，何名通、別？所觀通四，所成唯一，亦得稱別。
善知俗諦，善知第一義諦，善知相諦，善知差別諦，善知成立諦，善知事諦，善知生諦，善知盡無生諦，善知入道智諦，善知一切菩薩地次第成就諦，乃至善知如來智成就諦。
疏：四、正釋文，文分為二：初列十名；
此菩薩隨眾生心樂，令歡喜，故知俗諦；通達一實相，故知第一義諦；覺法自相、共相，故知相諦；了諸法分位差別，故知差別諦；善分別蘊、界、處，故知成立諦；覺身心苦惱，故知事諦；覺諸趣生相續，故知生諦；一切熱惱畢竟滅，故知盡無生智諦；出生無二，故知入道智諦；正覺一切行相，故善知一切菩薩地次第相續成就，乃至如來智成就諦。以信解智力知，非以究竟智力知。
疏：後此菩薩下，次第解釋。於中略為二解：一、依瑜伽，二、依本論。今初，瑜伽十句不顯文辭，而略所說義，闕其第十知菩薩地，而亦有十句。文有三節：初、三名為此說，謂是所為故：一、依曉悟他，故知俗諦；二、依自內智，知第一義；三、依俱處所，故知相諦。謂自相是俗，共相是真，二體不分，故名俱處。
次、今經兩句，彼應有三名由此說，謂由三藏教之所說故。故云：依於契經、調伏、本母，名由此說。經中分位差別，應是調伏；知蘊、界、處，義當本母。此中第十，義當契經。
三、有四句名如此說，謂如四諦相，各別知故。即依於現在眾苦自性，故知事諦；依於未來苦生因性，依於因盡彼盡無生性，依於修習彼斷方便性，如次可知。
鈔：疏今初，瑜伽十句不顯文辭者，即上住品。論云：一切文辭，如契經說。但取經義。其所立義似今論釋，但有小異，故別出之。
疏文有三節者，彼先具列三節之名：一、為此說，二、由此說，三、如此說。下疏具辨。
疏如次可知者，如次苦、集、滅、道四諦次第，即是今經六、七、八、九。
疏：二、依本論者，攝十為七：初一、為根未熟眾生，謂未堪入大，為說四諦十六行等，名知世諦，即四重二諦中第三重內俗也。不同瑜伽通於大、小及根生、熟。
二、為根熟，堪入大故，為說法空第一義諦。
三、為疑惑眾生故，知相諦，謂有聞第一義諦，猶豫不決。若是空耶，則無因果。若是有耶，云何言空？今明即俗，自相是空。共相俱處無違，故名相諦。
四、為謬解、迷惑深法眾生故，知差別，謂前緣二境，故名為疑；今聞俱處，便謂是一，名為謬解。今明體雖不異，性、相分位歷然差別。
五、為離正念眾生故，知成立諦，謂既聞差別，謂皆有體，名離正念；今明差別但是緣成，無有自性，故云成立。隨言顯示，故論經名說成諦。
六、為正見眾生知事等四諦，由無前疑執，故名正見，可令知苦、斷集、證滅、修道。事即苦諦，生即集因，無生是滅，因亡曰盡，即盡智也。後果不起，名為無生，即無生智也。若小乘說，現在惑亡，說名為盡；利根之人，保彼煩惱當更不起，名曰無生。此盡無生是其滅體，無學之智，如是而知，意在取滅，故為滅諦。道言無二者，論下重釋云一行故，謂稱滅而知，故云一行。前列實法四諦，明其所觀；此中四諦，明當如是觀。
七、為大乘可化眾生故，知菩薩地，乃至如來智諦，謂先住大乘，化令進故。言正覺一切相者，大乘要須於五明處善巧知故。菩薩地是因；言次第相續者，如從初地入二地，乃至十地入佛地大果也。以信解等者，為釋外疑。六地已上，乃至佛智，未曾證入，彼云何知？故此釋云：信解鏡像，觀智力知，非成就智。鏡像即影像觀，未得本質故。
鈔：疏為說四諦十六行等者，謂苦下有四，即苦、空、無常、無我；集下有四：集、因、生、緣；滅下有四：滅、靜、妙、離；道亦有四：道、如、行、出。故是俗諦。
疏即四重二諸諦等者，言四重者，一、假、實二諦，二、事、理二諦，三、四諦、勝義二諦，四、安立、非安立二諦。廣如玄中。
今是第三重中俗者，以四諦為俗。故遠公亦說三種二諦：一、就相分別，情想之有，名為世諦；無相之空，名第一義。二、相、實相對，妄想之法，情有理無，名為世諦，即此經中空如來藏；真實之法，相寂體有，名第一義，即不空如來藏也。三、就實分別，不空藏中，體名真諦，用名世諦。今諸諦第一，就第二門，似非得意。
疏不同瑜伽等者，瑜伽但云依曉悟他，是以通也。疏為說法空第一義諦者，即四重中第三重內勝義，與前第一四諦之俗，共為第三重二諦也。三之與四明上二諦非一、異義：三即非異，四即非一。又三即二而不二，故經云覺自、共相，論云俱處。四即不二而二，論疑是一，由不二故；經了差別，由而二故。又四即於諦常自二，三即於解常自一，五即總了二諦緣起相性。即仁王云：通達此無二真入第一義。
疏六、為正見者，前中，三、疑，四、謬，五、離正念，並非正見。今無此非，方為正見。故可明示四諦差別，則不隨事執，不謂空無，可令知苦、斷集、證滅、修道矣。事謂苦事，所有受皆苦故。集能生苦。
疏無學之智，如是而知者，是釋經智字。為答外問滅是滅理，何得言智，故此釋云意在取滅。
疏道言無二者，略牒經文，具云出生無二故。論經云：起不二行故。既稱滅知，故不生二行。
疏前列實法下，應有問言：此之四諦與前實法俱列四諦，有何別耶？答意可知。若準遠公上釋，則前實法，四門各別；今則一一皆迷前四，故有不同。亦是一理。
疏未得本質故者，本質有二：一、約未證佛智，則佛智為本質；二、既未證於如來之智，於一切智所知之法即是本質亦影像知，一切所證未親證故。
佛子！此菩薩摩訶薩得如是諸諦智已，如實知一切有為法，虛妄、詐偽，誑惑愚夫。菩薩爾時於諸眾生轉增大悲，生大慈光明。
疏：第二、利益眾生勤方便勝中二：先、總起悲觀；二、佛子下，別起悲觀。總中三：初結前；次如實下，觀過；後菩薩下，起悲。於觀過中，先明非真；後誑惑下，對人彰過。今初虛妄二字，觀內五蘊。謂妄想常等，不相似無，故虛，此明所取非真，理無，不同情有，故云不相似無也。常作我想慢事，故妄，此辨能取不實，非有計有，常、樂、我、淨，皆名我想；非唯我見，我為本故，獨云我想也。詐偽二字，觀外六塵。世法牽取愚夫，故詐，此顯能取迷真，謂由妄取，令彼世法隱虛詐實，使其貪取也；世法盡壞，故偽，此明所取不實，世法相似相續，似有義利，而實速滅無利，故偽。
後對人彰過者，上虛、偽二境引心，總名為誑；妄、詐二心迷境，皆名為惑。論云常等相無，非有似有，故虛事中意正取者，此解虛是誑義，謂令意正取，故是誑也。又云我想慢事正取，故妄事是患，此解妄是惑義。世法利盡，故誑事牽心，此解偽是誑義。世法愚癡凡夫牽取，故詐事相現，此解詐是惑義。愚夫，即是依彼正取我慢之人。
三、起慈、悲者，憐愍，故悲；勝利益，故慈。不住道行勝，故云轉增。皆言大者，勝前地故。云光明者，救生方便智成故。轉增光明，俱通慈、悲，文有影略；轉前慈愍，分同諸佛，故名為生。
鈔：疏第二、利益眾生勤方便勝者，既為利益，觀有為等，何偏明悲？對上觀諦智清淨故。其中雖有諸行，悲為主故。
疏虛妄二字，觀內五蘊者，是疏標舉。謂妄想下，論釋；從此明下，疏釋論。常作我想慢事，故妄者，論釋；從此辨下，疏釋。
疏詐偽二字，觀外六塵者，是疏標舉。世法牽取愚夫，故詐，是論；此顯下，疏釋論。其世法盡壞，故偽，是論；此明下，疏釋論。上虛、偽二境者，虛是內境，偽是外境，皆能引心，合皆名誑；妄是內心，詐是外心，皆能迷境，故合名惑。
疏論云常等下，向來疏文合於二境、二心，以配誑惑。論中內、外能、所別明：先明於內，先所取，後能取；後世法盡利下，明外能、所，亦先明所取，後明能取。細尋，易了。
疏愚夫，即是依彼正取我慢之人者，上釋誑惑，下釋愚夫。前有兩對，今唯就前五蘊能、所，以明愚夫，五陰是人也。
佛子！此菩薩摩訶薩得如是智力，不捨一切眾生，常求佛智，
疏：第二、別起悲觀中二：先、明化生願；二、如實觀下，明化他心。今初，先牒前。得是智力，近牒觀有為，遠牒觀諸諦；不捨眾生，牒前慈悲。後常求佛智，正明起願，願救眾生義故。
鈔：第二、別起悲觀，疏正明起願，願救生義者，經云求佛智，而云救生，正同三地欲救眾生不離佛智。
前際、後際，
知從前際無明有愛故生；生死流轉，於諸蘊宅不能動出，增長苦聚；
無我，無壽者，無養育者，無更數取後趣身者，離我、我所；
如前際，後際亦如是，皆無所有；
若有若無，皆如實知。
疏：二、化心中二：先明大悲觀；後佛子！菩薩摩訶薩復作是念：此諸眾生下，明大慈觀。前中悲有二相：一、如實觀苦，因緣集故，即知苦體性；二、佛子！至復作是念：此諸凡夫下，觀深重苦，久而多故，即就人彰過。前中四：初、總標二際；二、知從下，順觀二際；三、虛妄下，逆觀二際；四、若有下，結如實知。今初，前即過去，後即未來，顯無始終流轉相故。
二、順觀中二：先明前際；後如前下，類顯後際。前中復二：先顯緣集苦聚；後無我下，顯二空無我。今初無明有愛，顯流轉因，能發能潤，此二為本；故生，即是果故。涅槃云：生死本際，凡有二種：一者、無明，二者、有愛。是二中間有生、老、死。今菩薩觀此而起大悲，亦同淨名從癡有愛，即我病生矣。然生果有三：一、欲求眾生，故流轉生死，欲貪即是受身本故；二、妄梵行求眾生，故於蘊宅不能動出，外道計我常住其中故；三、有求眾生，故增長苦聚，三有皆苦故。後顯空無我及類顯後際，並顯，可知。
三、逆觀中，順即苦、集，逆即道、滅。虛妄斷盡，即是滅也；出離是道。
四、結如實知，即雙結二際逆、順有、無三義：一、約凡夫，但有苦、集，而無滅、道；二、約菩薩，順有，逆無；三、雙約凡、聖，真滅本有，道亦符之；妄苦本空，集亦同爾。凡夫迷故，不覺不知；菩薩正了，名知如實。
鈔：疏今初無明有愛是流轉因者，義至於此。從故生下，皆屬果攝。若取經句，應至故生以為句終。
佛子！此菩薩摩訶薩復作是念：此諸凡夫愚癡無智，甚為可愍。
有無數身，已滅，今滅，當滅如是盡滅，不能於身而生厭想，
轉更增長機關苦事，隨生死流，不能還返，於諸蘊宅不求出離，
不知憂畏四大毒蛇，不能拔出諸慢見箭，不能息滅貪、恚、癡火，不能破壞無明黑暗，不能乾竭愛欲大海，不求十力大聖導師，入魔意稠林，
於生死海中為覺觀波濤之所漂溺。
疏：第二、觀深重苦者，無始隨逐，故深；種種苦事，故重。文中二：初、總標可愍。不知本空，故名愚癡；不知厭離，故云無智。亦可俱通，故為可愍。
二、有無數下，釋可愍所由，由迷二苦故。初明深苦不知，故為可愍；後如是盡下，明重苦不知，故為可愍。於中二：初、牒前訶後；二、轉更下，正明重苦。於中三：初、觀生苦。機關苦事，即是生苦。言機關者，顯無我故。抽之，則動；息手，便無。若造業因，生生不息。隨生死下，明有集愛。於諸蘊下，明離滅、道。
二、不知下，觀老、病、死。四大毒蛇，是不知病苦。不能拔下，明具彼集。文有四句：一、妄梵行求眾生，不能拔出諸慢見箭，外道多起故；二、欲求眾生受欲者，不能息三毒火；三、欲求眾生行惡行者，不破無明，以見少利，行大惡行，後受大苦，故云黑暗；四、有求眾生，不竭愛欲大海。三有之愛，廣無邊故。觀如實中，說彼三求，以為苦果；今為集者，三求皆能為集因，而受果故。二文互舉。次不求十力大聖導師，明遠彼滅，不向滅者故。入魔意下，明遠彼道，順怨道故。
三、於生死下，總結過患。舉生死海，總顯於苦；覺觀波濤，總明有集。此中兼顯死苦之義，略不明老。
鈔：疏牒前訶後者，牒前深苦，訶後重苦。疏機關苦事者，遠公釋云：容物動處，名之為機；於中轉者，說以為關。因名為機；苦果隨轉，說之為關。今疏意亦爾，不別配二字。疏二、欲求中受欲者，欲求開二：一、縱情五欲，不懼當報，是造惡行者；二、但耽五欲，未必造惡。今是此人，順境生貪，違則生瞋，癡迷上二。不言習善行者，善行多在有求之中，亦以過輕，故略不說；亦得含在受欲之中。疏觀如實中下，對前料揀，可知。
疏明遠彼滅，不向滅者，論云：趣無畏處，不求十力大聖導師。意云：欲趣無畏之滅，不求證滅者耳。
疏順怨道故者，煩惱結使名為稠林，是魔所行，故名怨道。既趣怨道，即遠真道。
疏略不明老者，上依論。觀生、老、病、死，生苦在初，病可卒加，通於老、少，故經明之。今生死言，即兼死苦；老言不顯，故云略無，亦合有也。
佛子！此菩薩摩訶薩復作是念：此諸眾生受如是苦：孤、窮、困、迫、無救、無依、無洲、無舍、無導、無目、無明覆翳、黑暗纏裹。我今為彼一切眾生修行福智助道之法，獨一發心，不求伴侶，以是功德令諸眾生畢竟清淨，乃至獲得如來十力無礙智慧。
佛子！此菩薩摩訶薩以如是智慧觀察所修善根，皆為救護一切眾生，利益一切眾生，安樂一切眾生，哀愍一切眾生，成就一切眾生，解脫一切眾生，攝受一切眾生，令一切眾生離諸苦惱，令一切眾生普得清淨，令一切眾生悉皆調伏，令一切眾生入般涅槃。
疏：第二、大慈觀中二：初覩境興慈；後佛子下，廣願饒益。前中二：先覩境；後我今下，興慈。今初，即覩前眾生受深重苦，以為慈境。文中，先總；無救下，別。總中，無父曰孤，明前無所恃；途盡曰窮，明後無所依；任重無替曰困，常受生死故；強力所逼曰迫，業惑所陵故。後別中無救、無依，釋上孤義。論云：謂現報已受，不可救脫；當報因招，無善為依。次無洲、無舍，釋上窮義。溺於覺觀波濤，不聞正法智洲為對治故；在於生死曠野，不為善友慈舍庇故。次無導、無目，釋上困義。離於寂靜、正念、思惟究竟前導故，離於正見之明目故。既無導、無目，非困如何？次無明下，釋上迫義。無明者，無明住地舊煩惱故；黑暗者，四住客塵故。常起邪念故，為其覆翳；不聞正法故，為彼纏裹。二、興慈中獨拔修善，令物得菩提、涅槃之樂。
第二、廣願饒益，亦彰慈所為，文中二：先牒前總明。上來修善，皆為救護，即是慈相。後利益下，別顯救護，有十種相：前二為救未來，後八通於現、未。一、住不善眾生，令住善法利益；二、住善法眾生，令得安樂果，謂成彼善故；三、愍貧乏者，與資生具；四、修行多障者，令其成就。上二救順緣不足苦。五、世間繫閉者，令得解脫。下有五種，令諸外道信解正法，謂：六、未信，攝令正信；七、令離無利勤苦；八、疑惑眾生，疑除解淨；九、已住決定，勸修三學，以調三業；十、已住三學，令得涅槃。上三即解、行、證。論意皆為外道，理實後三兼通餘類。上來不住道行勝竟。
鈔：疏總中，無父曰孤者，下別之中，經有八事，具釋四字。前之四事，明其有苦；後之四事，明其有惡。各用二事，釋前之一。
疏常起邪念故，為其覆翳者，依無明住地，起妄想心，名為邪念；流注相續，故曰常起。不同四住，善、惡間生。
疏不聞正法故，為彼纏裹者，四住之惑容有善間。間，則不纏；不聞善間，故為纏裹。
疏二、興慈中，經有三節：一、初為物修因；二、獨一發心下，孤標大志；三、以是功德下，以善益物。初令淨障為涅槃因；言畢竟清淨，亦涅槃果。後乃至獲得如來十力無礙智慧，令得菩提果。今疏雖總釋，義亦已圓。
疏先牒前總明。上來修善者，略舉修善，實則兼前智慧觀察。見生有苦有惡，無治無救，故修善根而為饒益，皆慈相也，以善智慧能饒益故。
疏前二為救未來者，令住善因，得於樂果，屬未來故，即利樂義。頻見上文。上句未住令住；下句，先住微善，後令增長，故得樂果。亦是上令捨惡，後令增善。
疏下有五種，令諸外道等者，前五世樂，下五出世。五中，一、起信，二、去邪，三、正解，四、起行，五、得果。
佛子！菩薩摩訶薩住此第五難勝地，名為念者，不忘諸法故；名為智者，能善決了故；名為有趣者，知經意趣，次第連合故；
名為慚愧者，自護護他故；名為堅固者，不捨戒行故；
名為覺者，能觀是處、非處故；名為隨智者，不隨於他故；名為隨慧者，善知義、非義句差別故；名為神通者，善修禪定故；名為方便善巧者，能隨世行故；
疏：自下大文第三、明彼果勝，即不住道行勝之果，有四勝果：一、攝功德勝；二、名為無厭足下，修行勝；三、佛子！菩薩摩訶薩如是勤修下，教化眾生勝；四、佛子！菩薩摩訶薩為利益下，起隨順世間智勝。四中，初二自利，即所知法中智清淨果：初自分，後勝進；後二即利他，勤方便果：前化他行，後化他智。今初、攝功德中十句：初三攝聞勝。然有二義：一、即三慧，如次配聞、思、修。二、顯二持，念即聞持；智及有趣，即是義持。義有多種，略說二種善巧，謂智即法智勝，有趣即義智勝。然二釋皆聞在初，故論名攝聞勝。
次二攝戒勝：一、忍辱柔和勝，即戒因成也。謂內懷慚愧，不誑幽明；自護七支，不招譏毀。故能持戒。二、戒無缺勝，即戒體成也，乃至命難不捨戒故。
後五攝智勝：一者、因緣集智，此知法相智，無因倒因，名為非處；正因緣集，名之為處。知處治於非處，故名覺者。二者、證智，知魔事對治，隨識分別，皆魔事故。三、知妄說智，異說對治，即知教智，正說為義句，邪說為非義句。邪、正交雜，揀邪得正，名善分別。四、神力起用智，依定起通，治邪依故。五、化眾生智，折伏，攝受，隨世宜故。上五中，前三自利，後二利他。
鈔：自下大文第三，疏有四勝果下，文二：先指文列名；後四中下，釋其差別。
前中，一、攝功德勝者，聞等功德，修成名攝；二、修行勝者，勝進所行，善修習故；三、四利他中，三、利他行，四、利他智。
疏一、忍辱柔和勝者，能忍他惱，名為忍辱；能將護他，說為柔和。以柔、忍故，緣不能動。二皆拒惡，故名為愧；唯崇戒善，故稱為慚。謂內懷下，釋慚愧相。慚者，羞天，故不誑幽；愧者，羞人，故不誑明。不招譏毀，即護他也。
疏乃至命難不捨戒者，釋堅固言。鵝珠、草繫，即命難也。
名為無厭足者，善集福德故；名為不休息者，常求智慧故；名為不疲倦者，集大慈悲故；名為為他勤修者，欲令一切眾生入涅槃故；
名為勤求不懈者，求如來力、無畏、不共法故；名為發意能行者，成就莊嚴佛土故；名為勤修種種善業者，能具足相好故；名為常勤修習者，求莊嚴佛身、語、意故；名為大尊重恭敬法者，於一切菩薩法師處，如教而行故；名為心無障礙者，以大方便常行世間故；名為日夜遠離餘心者，常樂教化一切眾生故。
疏：第二、修行勝，有十一句：前四自分：一、增長因行，集五度福故；二、依止因行，慧為所依故。此自利福智對。三、化生不疲行，四、令物證滅行。此二利他因果對。
後七勝進：五、起佛法行，六、起淨土行。此依正一對。七、依佛法身起行，相好法身故；八、依佛所作起行，顯三密用故。此二外相內密對。上四皆起菩提。九、敬重法行，進依勝己故。上五自利。後二利他：十、願取有行，十一、離小乘行。即顯是揀非對。
鈔：疏一、增長因行者，福能生智，故名為因；二、依止因行，依慧生福，名依止因。
疏六、起淨土行，論重釋云云何莊嚴？無煩惱染，得堅固智慧眾生住在其中，及佛法莊嚴故者，意云：淨土有三種淨：一、相淨，七珍嚴等，易故不明；二、住處眾生淨；三、法門流布淨。後二難故，論重出之。既發意能成，即具三淨之因，廣如初地淨土願中。
疏七、依佛法身起行者，依彼相好法身，起行求故。下依義皆然。
疏九、敬重法行者，上來行德依法成故。
佛子！菩薩摩訶薩如是勤修行時，以布施教化眾生；以愛語、利行、同事教化眾生；
示現色身，教化眾生；演說諸法，教化眾生；開示菩薩行，教化眾生；顯示如來大威力，教化眾生；示生死過患，教化眾生；稱讚如來智慧利益，教化眾生；現大神通力，教化眾生；以種種方便行教化眾生。
佛子！此菩薩摩訶薩能如是勤方便教化眾生，心恆相續，趣佛智慧；所作善根，無有退轉，常勤修學殊勝行法。
疏：第三、教化眾生勝中二：初正明化生；後佛子下，結行成益。
今初，分二：初總以四攝攝生；後示現色身下，別明四攝。文有八句：一、示色身，是同事攝，隨順眾生，應化自眾故。二、演說法，即愛語攝，諦語、法語為愛語性。一切種愛語中多約開演，論云為疑惑眾生，即一切門中之語也。三、開示下，皆利行攝。此句為於菩提無方便眾生示菩薩行，即利行自性。四、於大乘疲倦眾生示佛威力，即一切利行，未成令成故。五、為樂世間眾生著財位故示其過患，明位大憂大，財多禍多。六、為不信大乘先未行勝善讚如來智。七、為無智外道示以神通。上三即難行利行。八、總顯一切門一切種利行，故云種種方便。然利行、愛語，亦可參用，由彼愛語示其所學，即為利行故。次下廣明布施，故別中略無。四攝廣義如瑜伽四十三辨。
第二、結行成益中，初結前；心恆下，成益。趣佛智者，為化眾生，更求勝力。餘文，已作，不退；未作，增修。
鈔：第三、教化眾生，疏應化自眾者，隨彼眾類，以身同故，即八地中身同事也。
疏一切種愛語中多約開演者，一切愛語，皆有三種：一、慰喻愛語，二、慶悅愛語，三、勝益愛語。三皆開示因果之益等。
疏即利行自性者，即九門之一，唯有一也。疏即一切利行，未成令成者，一切亦三，此是其一。言有三者，一、現法利行，二、後法利行，三、現法、後法利行。以勸離欲，令成就故。疏上三即難行者，難行唯三故。
疏八、總顯一切門一切種者，一切門者有四：一、不信令信，二、犯戒令戒滿，三、惡慧令慧滿，四、慳吝令捨滿。言一切種者，或六或七，如淨行品。疏利行、愛語，亦可參用者，示其所學，約令行邊，即是利行；約其示邊，即是愛語。疏如瑜伽四十三者，即指其源。瑜伽九門，淨行品已引。疏第二、結行成益者，亦名勝進行也。
佛子！此菩薩摩訶薩為利益眾生，故世間技藝，靡不該習疏：第四、隨順世智勝者，明染、障對治。染即煩惱，障即所知。文分為三：初、總標多門；
鈔：疏第四、隨順世智勝者，明染、障對治等者，染即煩惱，是第五內明為治；障即所知，是前四明為治。
所謂：文字、算數、
疏：二、所謂下，別示其相；三、及餘下，總結成益。二中顯五明相。故大般若云：五地菩薩學五明故。即分為五：一、文字、算數，是其聲明，通治懦智障。言文字者，名、句、文身，即聲論中法施設建立故。算數，即數建立故。又治取與生疑障。
鈔：然瑜伽十三中列五次第，云：一、內明，二、醫方明，三、因明，四、聲明，五、工巧明。今染在前，正順彼論。
疏算數，即數建立者，第十五中說聲明。論云：云何聲明？當知此處略有六相：一、法施設建立相，二、義施設建立相，三、補特伽羅施設建立相，四、時施設建立相，五、數施設建立相，六、處所根栽施設建立相。
第一、法施設建立相者，謂名、句、文身及五德相應聲：一、不鄙陋，二、不輕易，三、雄朗，四、相應，五、義善。第二、義施設建立，略有十種：一、根建立，謂見、聞等；二、大種建立，謂依持、洗潤等；三、業建立，謂往來、宣說、思念等；四、尋求建立，謂追、訪等；五、非法建立，謂殺、盜等；六、法建立，謂施、戒等；七、興盛建立，謂證得、喜悅等；八、衰損建立，謂破壞、怖畏等；九、受用建立，謂飲食、覆障等；十、守護建立，謂育養、盛滿等。第三、補特伽羅施設建立者，謂男女、非男女聲相差別。等四、時施設建立者，謂過、現、未來三時聲相差別等。第五、數施設建立，謂三數聲相差別：一者、一數，二者、二數，三者、多數。第六、處所根栽施設建立者，略有五相：一、相續，二、名號，三、總略，四、彼益，五、宣說。若頌等，名為根栽。如是二種，總名處所根栽建立。釋曰：今當第五。又數以記數，算以記位，謂一縱十橫等。瑜伽中意，略已具矣。
圖書、印璽、地、水、火、風種種諸論，咸所通達；
疏：二、圖書至咸通達，即當因明。咸通達者，正是明義。種種論者，言論、尚論、諍論、毀謗論、順正論、教道論等，類非一故。地、水、火、風，即是諍論中攝，謂諸邪見，計不同故。順世外道，唯地為因，一切皆以微塵成故；水、風二仙外道，以風、水為因，世界水成故，風輪持故；事火外道，以火為因，火成熟故。圖書、印璽，即尚論，隨世所聞故。又此圖書亦正教量，即治所用事中忘障。論云取與寄付，即事中障；聞法思義，解中障；作、不作、已作、未作、應作、不應作，皆業中障。印璽亦是現量，又治所取物不守護障。璽即玉印。
鈔：疏咸善通達，正當明義者，釋其總名也。言種種諸論等者，即七例中論體也。七例，如初地疏、鈔具引，即六論為體。等即等上，亦等其類。六中隨一，容有多故。從地、水、火下，略示六論之二。於一諍論，自有其四。疏圖書、印下，即六中之第二論也。隨世所聞，即釋尚義，出所宗尚故。
疏又此圖書下，重釋，即因明中論所據也。所據有十，謂所成立有二，即自性、差別；能成立有八，謂：宗、因、喻、同、異類、現、比、教量。今此出教量，下兼現量。
疏即治所用事者，即是本論故。論中但有書字，為所用事中忘障；取與下，即論釋此障。論但通云：取與寄付，聞法思義，作不作事、已作未作事、應作不應作事，此對治故書。釋曰：今以義節論文，於此一障自為三節謂：一、事中障，二、解中障，三、業中障，便以疏解意。言作、不作者，但作者，書之言作；不作者，書之言不作。未必惡不作，而善作也。下二準之。
疏印璽亦是現量者，論中有印而無於璽，今以加璽，故云亦是現量，顯現可見故。又治所取物不守護障，即是論釋印字。如鹽、米等，以印印之，則無強取。
又善方藥，療治諸病，顛狂、乾消、鬼魅、蠱毒，悉能除斷；
疏：三、又善下，即醫方明，即四大不調眾生毒相病障對治故。善療能斷，皆除斷方便；斷已不生，故名為善。顛至蠱毒，病相、病因。於中顛等，內四大；鬼等，外眾生；蠱毒通二，有草毒、蛇等毒故。論經說呪、藥等，即病因、死因對治，即善方藥攝。
鈔：疏三、又善下，醫方明者，然瑜伽醫方明有四：一、病相善巧，二、病因善巧，三、於已生病永滅善巧，四、已斷病不復更生善巧。今文具之。
疏即四大不調眾生毒相病障對治者，即本論文。從善療下，疏以瑜伽四義解釋：一即第三除斷方便。二即第四斷已不生。故涅槃云：世醫所療治雖差還復生如來所治者畢竟不復發。其療治除斷，即是第三。其一善字，即當第四。從顛至蠱下，辨初二義：先總指經；後於中下，別屬。顛等，內四大下，皆本論釋。然顛狂、乾消正明病相，四大不調故。沈重，地病相；冷，水病相；黃熱，火病相；風相多端。其顛、狂二事亦是病因，由顛、狂故，應食不食，食不應食，作不應作等，故生諸病。鬼魅、蠱毒正是病因，因鬼魅等而生病故；亦是病相，鬼等病故。從論經說呪、藥等者，疏會論經。今經無呪，故論以藥、呪為能治，即是今經善方藥攝；病因、死因，即是所治，以呪、藥力，應死不死。
文筆讚詠、歌舞伎樂、戲笑談說，悉善其事；國城、村邑、宮宅、園苑、泉流、陂池、草樹、華藥，凡所布列，咸得其宜；金銀、摩尼、真珠、瑠璃、螺貝、璧玉、珊瑚等藏，悉知其處，出以示人；日月、星宿、鳥鳴、地震、夜夢吉凶、身相休咎，咸善觀察，一無錯謬；
疏：四、文筆下，工巧明。文筆讚詠，即書算計度數印工業中書所攝故。韻屬曰文，對辭曰筆，顯德為讚，寄情曰詠。次歌至談說，即音樂工業。悉善其事，通上二文，皆憂惱障對治。國城至其宜，即營造工業；草樹、華果，亦兼營農工業。此即不喜樂障對治。金至示人，即生成工業，繫閉障對治。日、月至無錯謬，即占相工業，是所得報分過作惡因障對治，謂皆由前世惡因，感此凶、吉等故。日、月、五星以為七曜及二十八宿，並上知天文；地震，即下知地理；夜夢至休咎，即中知人情。鳥鳴，即察鳥情，亦是人情所感。咸善無謬，總究上三才。
鈔：疏四、文筆下，工巧明者，瑜伽工巧有十二種。今略有六：一、書算計度數印工業。而文筆讚詠但屬書攝。其算數計度通其二明。前疏之中已配聲明，故此不說。二、音樂工業。言皆憂惱障對治者，即是本論。凡言對治，皆是本論。絃竹娛耳，故除憂惱。三、營造工業，四、營農工業。而言亦者，草樹、華果，有兩向故。布列宮苑，即是營造；樹之園圃，即是營農。
疏此即不喜樂障治者，峻宇彫牆，朱軒玉砌，居然悅情，況池塘生春草，園柳變鳴禽，洪波躍淵魚，清風吹落華，縱意林流間，歡愛彌日夕，豈能憂哉！五、生成工業，能作能成故。言繫閉障對治者，家有千金，不死於市，何能閉哉！六、占相工業。是所得報分過惡因障對治者，先舉論；謂皆由下，是疏釋論。不知過去作業因感，便取外相為吉、凶源，乃造惡業，排凶招吉，安可得耶？今示因招，使修德業，排凶招吉，即為能治。五星者，東方歲星主春主木，西方太白主金主秋，南方熒惑主火主夏，北方辰星主水主冬，中央鎮星以主於土，通主四季。
星者，散也，列位布散。漢書云：星者，金之散氣。與人相應，凡物之精，上為列星也。
言二十八宿者，謂角、亢、氐、房、心、尾、箕、斗、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫。廣如大集四十中，經云：娑婆世界主大梵天王、釋提桓因、四天王等而白佛言：過去天仙分布安置諸宿辰曜，攝護國土，養育眾生。於四方中各有所主，東方七宿：一者、角宿，主於眾鳥；二者、亢宿，主於出家求聖道者；三者、氐宿，主水出眾生；四者、房宿，主行車求利；五者、心宿，主洲渚眾生；六者、尾宿；七者、箕宿，主於國師。南方七宿：一者、井宿，主於金師；二者、鬼宿，主於一切國王、大臣；三者、柳宿，主雪山龍；四者、星宿，主巨富者；五者、張宿，主於盜賊；六者、翼宿，主於貴人；七者、軫宿，主須羅吒國。西方七宿：一者、奎宿，主行船人；二者、婁宿，主於商人；三者、胃宿，主婆樓迦國；四者、昴宿，主於水牛；五者、畢宿，主於一切眾生；六者、觜宿，主鞞提訶國；七者、參宿，主於剎利。北方七宿：一者、斗宿，主堯部沙國；二者、牛宿，主於剎利及安鉢竭國；三者、女宿，主鴦伽摩陀國；四者、虛宿，主般遮羅國；五者、危宿，主著華冠者；六者、室宿，主乾陀羅國、輸盧那國及諸龍、蛇腹行之類；七者、壁宿，主乾闥婆善音樂者。大德婆伽婆！過去天仙如是布置四方諸宿，攝護國土，養育眾生。釋曰：此皆西域之事。此方所主分野等，又有差殊。經
文有之，略知去就，未窮玄象，非我之愆，難勝聖人，不習而利。然天垂象，聖人則之。故繫辭云：辭也者，各指其所之。易與天地準，故能彌綸天地之道。仰以觀於天文，俯以察於地理，是故知幽明之故；原始反終，故知死生之說。釋曰：其知幽明，即中知人情。
瑜伽之中餘六工業者，一、和合工業，二、呪術工業，三、商賈工業，四、成就工業，五、防邪工業，六、事王工業。廣如彼釋。
持戒、入禪、神通、無量、四無色等疏：五、持戒下，內明，治五種染：一、持戒治破戒染；二、入禪治貪欲染；三、神通治邪歸依染；四、無量治妄行功德染，謂治殺生祀祠，求梵福故；五、四無色定治妄修解脫染。
鈔：疏殺生祀祠，求梵福者，即智論、百論，皆說外道殺馬祀梵天，祈生梵世。今以慈、悲、喜、捨四無量心能生梵天，治其邪見。
疏五、四無色定治妄修解脫者，外道以彼為涅槃，故今能入之，示其謬計。此經論中唯說世間為內明者，經明隨順世間智故。
疏：上來所釋，多依本論及瑜伽十三、四、五。其中更有別理，恐厭繁文。
鈔：疏上來所釋等者，本論亦不全屬五明，但有治障、治染之別。瑜伽之中廣顯五明，與此相應，故雙用之。
疏：又論與經有不次者，但可以論就經，不可迴經從論。
鈔：疏又論與經有不次下，意揀古人。今疏以論就經之次；古人依論，次第異經。刊定記中全寫探玄，亦不對會二經之殊，況辨論釋與經之異！恐尋論者及見古疏，怪其不同，故結示耳。
及餘一切世間之事，但於眾生不為損惱，為利益故，咸悉開示，漸令安住無上佛法。
疏：第三、總結成益者，此起世智具四種相：一、異障中無障故，云但於眾生不為損惱。事中不知，名之為障；損惱生事，復是事中異障。今無此捕獵等之異障。二、與無過樂，即為利益故，謂雖不惱，令其染著，亦不為之。三、發起清淨，即咸悉開示，謂能起助道之事。四、所用清淨，即漸令安住無上佛法，謂用此得淨故。
鈔：疏但於眾生不為損惱事者，賢首品云若見世界始成立眾生未有資身具是時菩薩為工匠為之示現種種業不作逼惱眾生物但作利益世間事，即其義也。而論但云異障中無障故。餘皆如疏釋。
疏三、發起清淨，論經云憐憫眾生，故出者，出即今經咸悉開示耳。
佛子！菩薩住是難勝地，以願力故，得見多佛所謂：見多百佛，見多千佛，見多百千佛，乃至見多百千億那由他佛，悉恭敬，尊重，承事，供養；衣服、飲食、臥具、湯藥一切資生，悉以奉施，亦以供養一切眾僧。以此善根迴向阿耨多羅三藐三菩提。於諸佛所恭敬聽法，聞已受持，隨力修行。復於彼諸佛法中而得出家；既出家已，又更聞法，得陀羅尼，為聞持法師。住此地中，經於百劫，經於千劫，乃至無量百千億那由他劫，所有善根轉更明淨。佛子！譬如真金，以硨磲磨瑩，轉更明淨。此地菩薩所有善根亦復如是，以方便慧思惟、觀察，轉更明淨。
佛子！菩薩住此難勝地，以方便智成就功德，下地善根所不能及。佛子！如日月、星宿、宮殿光明，風力所持，不可沮壞；亦非餘風所能傾動。此地菩薩所有善根亦復如是，以方便智隨逐觀察，不可沮壞；亦非一切聲聞、獨覺、世間善根所能傾動。
此菩薩，十波羅蜜中禪波羅蜜偏多；餘非不修，但隨力隨分。
佛子！是名略說菩薩摩訶薩第五難勝地。
菩薩住此地，多作兜率陀天王，於諸眾生所作自在，摧伏一切外道邪見，能令眾生住實諦中。布施，愛語，利行，同事如是一切諸所作業，皆不離念佛，不離念法，不離念僧，乃至不離念具足一切種一切智智。復作是念：我當於眾生中為首，為勝，為殊勝，為妙，為微妙，為上，為無上，乃至為一切智智依止者！此菩薩若發勤精進，於一念頃得千億三昧，見千億佛，知千億佛神力，能動千億佛世界，乃至示現千億身，一一身示千億菩薩以為眷屬。
若以菩薩殊勝願力，自在示現過於此數百劫、千劫，乃至百千億那由他劫，不能數知。
疏：第二、位果，亦有三果。初調柔果，亦四：一、調柔行，二、教智淨，三、別地行相，四、結說地相。
前中有法、喻、合。法中正起行內，又更聞法，得陀羅尼者，論云非得義持者，對勝顯劣，般若未現前故。所以得聞持者，得二難故：一、地初十平等心，難得能得故；二、地中樂出世間智，現世間智，此不住道難得能得故。此之二難，對劣顯勝，故得聞持，不同三地，唯世間聞持。
喻中真金，硨磲磨瑩者，證智契如事，為真金；教智光明，能示現如事，猶彼硨磲。
二、佛子！菩薩住此難勝下，教智淨中日月等者，論云依阿含增長智慧光明勝前地智故，謂勝前地珠光。餘文如前。
鈔：第二、位果中，疏證智契如事，為真金者，論云：此地智光明真如事示現，如經諸佛子！譬如真金等。釋曰：證智為真金，如為所契之理，智為能契之事。事合於如，故云如事；教智能顯上之如事，故如硨磲。
疏日月等光者，遠公云：梵本唯以星光喻於此地。意云：六地方用月光喻故。理應合然。餘如前釋。
爾時金剛藏菩薩欲重宣其義，而說頌曰：
疏：第三、重頌，二十二頌分三：初十七偈頌地行，次四頌地果，後一結說。初中又三：初、五偈三句頌勝慢對治。於中，初四偈頌十平等，餘頌如道行。
疏：第二、了知下，六偈三句頌不住道。於中，初兩偈一句頌所知法中智清淨；
疏：後既觀諦下，四偈半頌教化眾生勤方便。於中，初一偈頌總觀有為、虛偽，起慈、悲二心；次一偈半頌悲觀中觀緣集苦；次一頌半頌觀深重苦；後半頌大慈觀。
疏：第三、名為下，四偈半頌彼果勝中，初半偈頌攝功德勝；次一頌修行勝，於中如是一切為眾生句兼頌教化眾生勝；後三頌起世智勝。
疏：頌位果，三果可知。
疏：五地竟。
鈔：五地竟。
疏七經。：第六、現前地。所以來者，已說諸諦相應慧，次說緣起流轉止息相應慧，寄緣覺地，故次來也。又四地出世，未能隨世；五地能隨，而不能破染、淨之見；此地觀察無染、淨法界，破彼見故。故瑜伽云：前地雖能於生死、涅槃棄捨一向背趣作意，而未能於生死流轉如實觀察。又由於彼多生厭，故未能多住無相作意；為令此分得圓滿，故精勤修習，令得圓滿。故次來也。
鈔：第六、現前地，疏所以來者，來意有二：前約寄位及三學說，謂五寄聲聞，六寄緣覺；從四地去，皆屬慧學。今亦對五以辨來意。慧與寄位，名、義相似，故合為一。疏又四地下，第二意約斷障證如以辨來意。四、五、六地同是順忍，染、淨相帶，故舉四地。四地出世唯淨，五地見染可隨，此地能亡染、淨。而言觀察，約加行說。故瑜伽下，引證。論文有三：一、明五地之德，證上能隨勝於四地。二、而未能下，明無六地之德，證上不能破染、淨之慢見。然有二意：一、不如實觀無染、淨故；二、又由下，多生厭故。三、為令下，正對五地不能，故此能來。
疏：名現前者，莊嚴論云：不住生死、涅槃，觀慧現前故。此約初住地，以前五地雙觀，故今得現前。十住論云：降魔事已，菩薩道法，皆現在前。亦約初說。瑜伽引深密，云現前觀察諸行流轉，又於無相多修作意，方得現前者，多修無相，此約地初；觀十平等，故觀察流轉，此約地中；已入地竟，方觀緣起故。攝論云：由緣起智能令般若波羅蜜多現在前故。此釋正順今經約地中說。無性釋云：謂此地中住緣起智，由此智力令無分別智而得現前，悟一切法無染無淨。唯識同於攝論。上本分云有間般若現前者，揀後地故。
鈔：疏十住論云：降魔事已者，生死、涅槃即菩薩魔事。生死是凡夫行，涅槃是二乘行。故生公云：三界塗阻，二乘路險，五百由旬是菩薩惡道，甚難過矣！今超聖意，亦越凡情，故能降之。又智論云：除諸法實相，皆菩薩魔事。今證般若，能契實相，故過魔事。
疏多修無相，此約地初下，釋上論文。疏攝論下，文三：初引論；次此釋下，會釋；後無性下，引彼釋論。
疏：故所斷障亦斷染、淨。唯識名為粗相現行障，謂所知障中俱生一分，執有染、淨粗相現行。彼障六地無染淨道。入六地時，便能永斷，以觀十平等故。由斯六地說斷二愚及彼粗重：一、現觀察行流轉愚，即是此中執有染者，諸行流轉染分攝故；二、相多現行愚，即是此中執有淨者，取淨相故。相觀多行，未能多時住無相觀。初愚即執苦、集，後愚即執滅、道。本分名微細煩惱習者，執細染、淨，即是煩惱。形於前地，故說為微；唯識形後，名為粗相。
鈔：疏唯識名為下，此文有三：初、正釋；二、以觀十平等故者，以經就論；三、由斯下，重引唯識，明斷二愚。疏本分下，即引本論正釋；後執細染下，疏釋論文，會通唯識。
疏：由斷此愚，便證無染淨真如，謂此真如本性無染，亦不可說後方淨故。攝論名為無染淨法界。
亦得自他相續無染淨果。其揆一也。
疏：後正釋文，亦有三分：初、讚請分，九頌分二：前八頌半讚，後半頌請。讚中分二：初一菩薩讚，餘諸天讚、供。於中三：初一天眾，次一天王，後五頌半天女。於中，初三句集經者敘述，標讚佛果；佛語下，正讚，此句讚教。次一偈讚理。次三偈讚行。於中，初偈悲、智無礙行，後二十度圓修行。本絕諸惡者，見惡可除，非真持戒。善達性空即般若度，分別法即方便度，智、力即二度，博濟兼願。後半結默。
疏：第二、正說，亦分為二：初地行，後地果。前中同於前地，亦有三分：一、勝慢對治；二、佛子至如是觀已下，明不住道行勝；三、佛子至以如是十種下，明彼果勝。
鈔：疏第二、正說，疏文有三：初、總科；
疏：亦初分即入心，後二即住心。住中，前即攝正心住，後即攝善現行及隨順善根迴向。至文當知。
鈔：二、亦初分下，對前相攝；
疏：今且依論。然三分雖同，而漸超勝。勝相云何？謂第四地說眾生我慢、解法慢治，第五地中說身淨慢治，今第六地說取染淨相慢治。所治漸細，故曰勝也。所治既細，後二亦過。
鈔：三、今且依論下，正依論釋。於中三：一、對前料揀，二、釋分名，三、正釋文。今初，有三：初、標勝相；二、勝相云何者，疏假徵起；三、謂第四下，釋顯勝相。以四、五、六地皆治慢故，是以對之。遠公云：四、五、六地同是順忍，行相廣同，所以對之。亦有理在。若爾，前之三地同是信忍。何不通對？七、八、九地同是無生忍，為難亦然。故依治慢通對諸地。下言漸細，則顯前粗。故此三地，後後細於前前。論文具示三慢，而粗、細相隱。今當示之。四治三地，眾生我等依世間起，此慢最粗；五治四地，身淨慢依出世起，故知漸細；六治五慢，雙就世間及出世起，故為更細。
疏眾生我慢等者，準四地果中，治有四慢：一、離眾生我著，謂離我、人、眾生、壽命；二、離法我著，謂蘊、界、處；三、離解法慢，經云執著，論云我知；四、離正受慢，經云出沒，論云離我修、我所修等。今此但云眾生我慢、解法慢者，以四中初二是本，後二是所起。本及所起，各舉初一；以攝一，故略無法慢及正受慢。餘如四地廣說。
疏身淨慢者，四地之中得出世智，修四念處，名為身淨。疏所治既細下，出初分為勝。今以上例後，則不住道行及彼果分，二皆勝也。
疏：染淨慢者，前觀四諦，苦、集名染，滅、道為淨。又十平等隨順如道。但約淨說，染相未亡，對染有淨，亦名取淨。
今以十染、淨平等法而為能治。
下觀緣起，雖有染、淨，悟空深故，不名取慢。
鈔：疏染淨慢者下，第二、釋分名，即當地能、所治。於中三：初、舉所治，二、辨能治，三、通妨難。今初，先正舉染淨，可知；後又十平等下，解妨。先問，後答。問有二句，展轉而起；下答當知。疏但約淨說下，答。此上一句雙答前二。一者、上問云：十平等法何有染、淨？故今答云：前十平等但約淨法，謂三世佛法及七淨故。二者、上問云：前五地初取十勝相，以隨如道而為能治，如豈染、淨？故今答云：亦約淨如，以破前十淨同一如故。
疏染相未亡，對染說淨，亦名取淨者，此通伏難。難云：前地觀於淨如，染慢許生，何有淨慢？故今答云：前所觀如，入觀則能，出觀隨有，猶見染相。染相既存，對染苦、集還生淨相滅、道之見，故有斯慢。雖有三重救難，染、淨之相皆存。
疏今以十染、淨平等而為能治者，第二、能治。此之一治，諸難都寂，謂既染、淨平等，則異前地十淨平等；二者、染、淨既等，不唯但能觀於淨如，則雙通二、三之兩救也。又多修無相，出觀少故，便為能治。
疏下觀緣起下，解妨。上引前難後，今引後難前，緣起逆、順同前四諦染、淨相故。答云：五地初能入俗，悟空未深；無相般若，悟空方深。
爾時金剛藏菩薩告解脫月菩薩言：佛子！菩薩摩訶薩已具足第五地，欲入第六現前地，當觀察十平等法。
疏：今初、勝慢治中分四：一、牒前標後；二、何等下，徵列十心；三、菩薩如是下，結其行能；四、得明利下，辨行分齊。
何等為十？所謂：一切法無相，故平等；無體，故平等；無生，故平等；無成，故平等；本來清淨，故平等；無戲論，故平等；無取捨，故平等；寂靜，故平等；如幻，如夢，如影，如響，如水中月，如鏡中像，如燄，如化，故平等；有、無不二，故平等。
疏：列中十句，初總，餘別。總云一切法者，論云是十二入，以三科中蘊不攝無為，處、界攝盡。而處次於蘊，又名生門；順無生義，故偏舉之。言無相者，論云自性無相故，謂十二入緣成之相，有來即無，非推之使無，故云自性無也。故瑜伽云：由有勝義自性無相平等性故。亦同淨名不念內、外，行於平等等。
鈔：疏列中十句下，疏文有二：先別釋，後料揀。疏總云一切法者，經中有三：初、一切法是平等法體，二、無相是平等因，三、平等是所成義。
疏：別中九句明九種相，皆自性無故。論云相分別對治有九種，謂體、生等九，是其所治；無之一字是自性無，以為能治。論以初自性無貫下九句，故但顯所治相之差別。
一、無體，故平等者，論經云無想，論云十二入自相想，謂內六根取外六塵之相，總名為想，即十二入之體。故今經云體，想取像為體故。亦自性無，故經云無體，故平等。下皆準此。上遣分別心。二、生者，念展轉行相，謂諸入苦果，虛妄分別為本故。三、成者，生展轉行相，謂生即苦果；從果起因，故云展轉。上二遣染分依他。但舉緣成，已顯無生無成義矣。四、即遣淨相，謂本來自淨，非滅惑方淨，故平等。五、遣分別相，謂道能分別，揀擇滅惑。若有分別，則有戲論；今本無戲論，故無分別。上二遣淨分依他。六、遣出沒相，謂真如之性在妄為沒，離垢為出。今妄體即真，故無可捨；真體即空，故無可取。七、遣染相，即由上義，染本寂靜，即是真如，無別真矣。上二遣圓成，即十二入之真性。八、遣我非有相，此有二意：一、類前釋，謂有執言：但我非有，不無於事。故云如幻等事有亦不實。二者、此句遣無，由上以無遣有，恐便執無，故遣云如幻、夢等，但無其實，非是全無，故不應執我非有相。諸喻雖異，大旨無殊。亦可八喻別對前來總、別八句，謂如幻，無相故；如夢，想現故；果生，如影故；因成，如響故；本淨，如水月不可取故；正智，但是鏡智現故；燄，不可攬，亦叵捨故；化，無心現，常寂然故。
九、遣成壞相，成即是有，壞即是無；緣起為成，無性為壞。緣成，即無性，故有、無不二。
鈔：別中，前七以無遣有。然其疏中解前七句自有五意：一、依論總句，是十二入，則別別句皆十二入，謂十二入體、十二入生等。二者、通遣十二入上三性之義：初句遣徧計，故云此遣分別分別，古譯徧計之名；次四染分、淨分俱遣依他；六、七皆遣圓成。疏文自具。三者、為破前地之慢。慢依四諦而起。初二遣苦，故初云想、二云生者，諸入苦果；次一遣集，以成是苦之因故；第四句遣滅，故云非滅惑方淨；第五句遣道，故云謂道分別；六、七亦遣滅。然四是滅惑名滅，六、七即顯滅理之滅，故皆云真如。四、約進觀後位，有十二緣觀。前三遣染緣起，體、生即識等七苦，成即三煩惱、二業故；次三遣淨緣起，謂四遣無明滅、行滅等，五遣能逆觀之智，六即所顯真體；七雙遣染、淨，染、淨平等故。五、約五法。初一遣名及與妄想，言分別故；次三遣相，染、淨皆相故；五遣正智，無分別故；六、七遣如如，以離取捨，本來寂靜故。然遠公更有一意：謂約三空，初之一句遣分別想，即是空門；中間五句遣其名相，是無相門；末後一句遣取捨願，顯無願門。此與初地義同，初地以空門治分別，無相治相，無願治取捨故。此非無理。疏以十句皆通三空，故不顯之，但有五意耳。
疏：上之九句，初七以無遣有，次一以喻遣無，後一不二遣俱，則雙非入中矣。
鈔：疏上之九句下，第二、總相料揀，疏文有二：一、明遣三會一，謂遣有遣無及俱有、無，會非有、無之中道也。
疏：又此不二，則不壞有、無，謂說空，遣於有執；說有，為遣空迷。有，是不異空之有；空，是不異有之空。無別空、有而為二也，是遣俱句。
鈔：二、又此不二，則不壞有、無下，重明第九成不壞義。能遣俱句及俱非句，即分為二：初以不壞有、無成俱非義，以遣俱句；後以不壞有、無成俱句義，遣俱非句。今初，先標不二，意云：若無有、無，將何不二？故涅槃云：若無一、二，云何說言非一非二？故不二義成於不壞。謂說空，遣於有執下，辨相。於中，先明不壞，以成俱非。此句明不壞空，而非相於空，故空非空也。言說有，為遣空迷者，此句明不壞有，而非存於有，故有非有也。故成俱非。次云有，是不異空之有；空，是不異有之空者，此二句顯經不二，成不壞義。次云無別空、有而為二者，正遣俱也。
疏：又既不二，亦不壞有、無，則不異無之有，是不有之有；不異有之無，是不無之無。則亦遣俱非。斯乃四句、百非諸見皆絕，方為般若現前之因。
鈔：疏又既不二，亦不壞有、無下，第二、明不壞有、無以成俱句，遣俱非也。上二句標。從則不異無之有，是不有之有下，二、顯相。此句將不二立有。次云不異有之無，是不無之無者，將不異立無也。是為由不二，故不壞；不壞，則空、有雙存。結云則遣俱非。
疏斯乃四句下，三、結歎。謂上遣四句，又借俱非以遣俱句，非立俱非；今將俱句以遣俱非，非立俱也。雖遣四句，不壞四句，存、泯無礙，故結云百非、四句諸見皆絕。然遠公但有初段遣三會一。彼云：此與涅槃十一空大同。彼亦用前八以空遣有；第九一空，以有遣無；第十空空，有、無俱遣。彼處大空，就空、實以論，亦是一理。十一空義，至下當明。
菩薩如是觀一切法自性清淨，隨順無違，得入第六現前地，
疏：第三、結行入地，文有五句：一、牒前所觀十平等法；二、自性清淨者，遠離前地染淨慢垢；三、隨順真如十平等法；四、以無分別心，無違所觀；五、由前四能得入六地。
得明利隨順忍，未得無生法忍。
疏：第四、辨行分齊中二句：得明利忍，對前顯勝；未得無生，對後彰劣。
鈔：疏第四、辨行分齊，文中四：一、略釋經文，二、彰忍數類，三、會釋經文，四、彰忍差別。
疏：仁王經中說有五忍，謂：伏、信、順、無生、寂滅。前四各有下、中、上。地前得伏忍，三品九地如次配次三忍，十地及佛得寂滅忍。若瓔珞中開出等覺，則亦有三品。
鈔：疏仁王下，第二、彰忍數類。仁王五忍，歷位但成十四，瓔珞加一。五忍之相，辨差別中當影出之。
疏：今四、五、六，皆得順忍。此當上品，治於細慢，故云明利。言隨順者，順後無生忍故。
鈔：疏今四、五、六，皆得順忍下，第三、會釋經文。由慢有粗、細，故忍分三品：四地治眾生我慢、解法慢為粗，得下品忍；五地治身淨慢，次細，得中品忍；此地治染淨慢，最細，得上品忍。故云治於細慢，故云明利。明無不鑒，利無不破。然治由習增，故從下至上；障由漸斷，故從粗至細。言順後無生者，順忍有二義：一者、順法，故十忍品云：法有亦順知法無亦順知；二者、順忍，未證無生，隨順彼忍故。今約位說，前為後因，正宜此釋。由此地破相，趣入真境，故順上地無生忍。
疏：然約實位，初地即得無生；今約寄位，當七、八、九。
寄位何以有此不同？
謂若約空、無我理為無生者，即初地證如，所以名得。
今不得者，有四義故：
一、約空理淺深。初地觀法虛假，破性顯空，但名無我；今此地中，破相趣寂，但名平等。若約證實反望，由來常寂，無相可生，斯理轉深，故七地方得；若約契本常寂，斯理最妙，故十地後得。
二、就行分別。六地已前，漸起諸行，謂初願、次戒等，故名為生；七地已上，念念頓起一切諸行，故云無生。
三、約空、有二法。六地已前，空、有間起，名之為生；七地已上，寂、用雙行，故名無生。
四、約修分別。行修未熟，名之為生；行修純熟，名曰無生。此則七地已還未得無生，故經就八地，方顯無生。
鈔：疏然約實位下，四、彰忍差別，疏文有三：初、總明實、寄不同；二、寄位何以下，假問徵起；三、謂若約空、無我理下，辨差別相。於中有二：先明通相，後彰別相。前中通，則初地明得。謂初地得無我，亦得名空平等理，亦可名為無生，無我即是空、無生故。六地名空平等，亦可得名無生無我，空平等理即是無生、空、無我故。七地已上得無生忍，亦可得名無我及空平等，以無生理即是無我及空平等故。故名為通。
疏今不得者下，二、彰其別相。則非唯初地未得此忍，而此六地亦未得之，以約分別無我與空及無生理三相異故。文中二：先總標；二、一、約空下，釋，有四門，即分四別。第一門中，正開前約理通義，初顯無我。言破性顯空者，若人若法，皆無性，故空。此則義當信忍。舉初攝後，故云初地。
疏今此地中，破相趣寂名空平等者，豈唯無性，相亦不存。故經文云：無相無體，故平等。非唯有相，空相亦遣，方為真空平等理也。義當順忍。舉後攝前，義該四、五。
疏若約證實下，當無生忍。舉初攝後，義該八、九。而言證實反望者，上之二義但破空性、相故；今已證實，反望性、相本來常寂。何俟破竟，方說無我及空平等？言斯理轉深者，則上空平等中亦合言斯義漸深，文略無耳。
疏若約契本常寂下，即寂滅忍。舉初該後，云十地後得。而言契本常寂者，前無生忍證實望相，則前所破與所證未同；今寂滅忍契所破常寂，即所證故，故云最妙。
疏二、就行分別等者，此約生起，名生。七地頓起，何名無生？以起行皆徧，無可新起，故云無生耳。
疏三、約空、有者，亦是生起之生，不同前行，隨一行中有空、有故。入觀起空，出觀起有，故間起名生。七地常在觀，而涉有不迷於空，觀空不礙於有，故稱方便。更無出、入之殊，故云無生。
疏四、約修分別者，此約生、熟之生。生澀名生，純熟名不生。七地猶有功用，故名生澀；八地無功，任運而進，故云純熟。
佛子！此菩薩摩訶薩如是觀已，復以大悲為首，大悲增上，大悲滿足，觀世間生滅。
疏：第二、不住道行勝中分三：初、總顯心、境；二、作是念下，別明觀相；三、佛子！菩薩至如是十種下，結成觀名。今初，有二：先如是觀已，結前。所以結者，由前觀察、隨順得至不住道故。
後復以下，正顯，文有四句：前三辨能觀心，
後一標所觀境。前三皆悲，後一是智，由此相導，故名不住。故論結云：不住生死、涅槃故。今初三中，為物觀緣，總稱大悲；隨觀不同，故分三別。
一、首者，初義，先起大悲而觀緣故。故論云不捨過去、現在、未來，大悲攝勝故，以雖同一切智觀，觀三世流轉，厭離有為，而以大悲為先，故勝二乘。二、增上者，論云一切法中智清淨故，謂以道相智觀，不唯但觀三世，而徧了諸法，故云一切法中。以此導前，令悲增上，故下經云：大悲轉增。三、滿足者，論云一切種微細因緣集觀故，謂以一切種智委照無遺，故名微細。三悲為次，後後轉深，智轉勝故。據論現文，初則雙明悲、智，俱護煩惱、小乘；後但唯語於智，義當但護煩惱。既三俱稱悲，即下三觀，則皆雙護凡、小。俱通二利，皆雙不住也。後句標所觀者，前滅後生，染生淨滅故。
鈔：疏第二、不住道行勝等者，先總科；後今初下，別釋。然總觀心、境，遠公云：約初入心，明不住道。從作是念下，就正住地，明不住道。今但為標，不取古釋。
疏由前觀察、隨順得至不住道者，故論經云：是菩薩如是觀一切法，隨順得至。論釋云：得至不住道，行勝故。今經略無隨順得至之言，而言如是觀已，意則合有，故疏取論，躡前釋之。
疏今初三中下，且釋能觀三悲，疏文有三：初、正釋文，二、彰次第，三、義門料揀。初中以雖同一切智觀下，釋論，正釋勝字。若無大悲，即同二乘；今有，故勝。然一切智觀者，即大品經以聲聞名一切智，菩薩名道種智，如來為一切種智。此則橫對大小、因果，分此三別不同，謂佛為一切種智。觀三世流轉者，將下經意釋論不捨過去、現在、未來之言。其厭離有為即下論觀名，依大悲為首，立此觀故。而以大悲下，正釋勝義。
疏謂以道相智觀下，釋論，即菩薩自智也。不唯但觀三世，對上顯勝。次徧了諸法下，當相辨勝。言了諸法者，若內若外，有為、無為，無不知故。以此導下，明由智勝，故悲成增上。疏謂以一切種智下，釋論，即如來智也。
疏三悲為次下，第二、彰次第。疏據論現文下，第三、義門料揀。於中有三：初、明二護，二、明二利，三、明不住。而文分二：先別明初門，後三門通例。今初，二護自有二義：一、按論文，由上文大悲為首者，不捨過去、現在、未來，即是智義；大悲攝故，即是悲義。悲護小乘，智護煩惱。後二但言一切法中智清淨故、一切種微細因緣集觀，明唯約智。
疏既三俱下，第二、通例。觀即煩惱護凡，悲即護小，二護即具二利。有智，故不住生死；有悲，故不住涅槃。故三義具矣。疏前滅後生者，無明緣行，前緣已滅，引起後故。若前不滅，則墮常故；若後不生，即是斷故。無明緣行者，由前滅故，後方得生。十二支皆然，自是一義釋之。疏言染生淨滅者，無明緣行，行緣識等，即是染生；無明滅，故行滅者，斯為淨滅。下引雜集，名染淨觀。又次經云：由著我，故世間生為生；不著我者，則無生處名滅。
疏：第二、別明觀相，即緣起觀。然緣起深義，佛教所宗；乘智階差，淺深多種。
鈔：疏第二、別明觀相等者，疏文有三：初、總顯深廣，二、舉經辨深，三、依論科釋。今初，文三：初、標舉深旨，二、引論略開，三、融通無礙。今初，疏云然緣起深義，佛教所宗等者，自古諸德多云：三教之宗，儒則宗於五常，道宗自然，佛宗因緣。然老子雖云道生一，一生二，二生三，三生萬物，似有因緣，而非正因緣。言道生一者，道即虛無自然故。彼又云：人法地，地法天，天法道，道法自然。謂虛通曰道，即自然而然。是則雖有因緣，亦成自然之義耳。佛法雖有無師智、自然智，而是常住真理；要假緣顯，則亦因緣矣。故教說三世，修因契果，非彼無因、惡因。故楞伽經大慧白佛言：佛說常不思議，彼諸外道亦說常不思議，何以異耶？佛言：彼諸外道無有常不思議，以無因故。我說常不思議有因，因於內證，豈得同耶？是則真常亦因緣顯。淨名云：說法不有亦不無以因緣故諸法生。法華亦云：諸佛兩足尊知法常無性佛種從緣起是故說一乘。下經云：一切諸法，因緣為本。中論云：未曾有一法不從因緣生是故一切法無不是空者。則真空、中道亦因緣矣。若爾，涅槃十六云我觀諸行，悉皆無常。云何知耶？以因緣故。若一切法從緣生者，則知無常。是諸外道無有一法不從緣生，是故無常，則外道有因緣矣。釋曰：此明外道在因緣內執於緣相，以為常住，是故破之，言無常耳。今明教詮因緣妙理，具常、無常，豈得同耶？況復宗者，從多分說，所以因緣是所宗尚，不應致疑。
疏乘智階差，淺深多種者，乘謂三乘、五乘。三乘觀緣，已如上說。五乘人、天，亦以戒善為因緣矣。智謂智慧，如下所引。下智觀者，得聲聞菩提等，以大乘中既分因、果，故智異小乘。言階差者，復有二意：一、則上結隨乘智異；二、如一菩提，隨觀深淺，亦多階級，故云多種。
疏：龍樹云：因緣有二：一、內，二、外。外即水、土、穀、芽等，內即十二因緣。今正辨內。
鈔：疏龍樹云：因緣有二等者，第二、引證略開，即十二門論。文云：謂水、土、人工、時節、穀子為因緣，而芽得生；乳及酵煖，人工為緣，而酪得生；泥團、輪繩，陶師等緣，而器得成。皆外因緣也。
疏：然外由內變，本、末相收，即總含法界一大緣起。染、淨交徹，義門非一，下當略示。
鈔：疏然外由內變下，第三、融通無礙也。外諸器界，內識頓變；增上之果亦因自業，故云內變。言本、末相收者，內即是本，外即是末。以唯心義，則內收外；託境生心，則末亦收內。若以法性為本，法性融通，緣起相由，則塵包大身，毛容剎土。是故合為一大緣起也。
疏染、淨交徹，義門非一，下當略示者，然瑜伽論云：緣起門云何？謂依八門，緣起流轉：一、內識生門，二、外緣成熟門，三、有情世間生死門，四、器世間成壞門，五、食任持門，六、自所作業增上勢力受用隨業所得愛非愛果門，七、威勢門，八、清淨門。釋曰：然論不釋，義略可知。八、清淨，即無明滅，行滅等；七、威勢，即勢用緣生，無明緣行等；六、自所作業，即正是有支習氣；五、食任持，即四食不同，隨界通、局；四、器界，可知；三、有情，揀外無情；二、及外緣門，如論說；一、內識生，即名言習氣。
言下當略示者，非但門有其八，義亦無量，散在經疏隨文釋中及下釋緣起竟處，總結十門之意。收十為五，乃至顯四佛性融為大緣起等。義門既散，今且就內略示染、淨：一、染緣起，二、淨緣起，三、染、淨雙融緣起。此三緣起，各有四門。
染中四者，一、緣集一心門，二、攝本從末門，三、攝末歸本門，四、本末依持門。第二、淨緣起亦四門者，一、本有門，二、修生門，三、本有即修生門，四、修生即本有門。第三、染、淨雙融亦四門者，一、翻染顯淨門，二、以淨應染門，三、會染即淨門，四、染盡淨泯門。以此諸門及該內、外無盡事、理，並合為一無障無礙法界大緣起也。
疏：今經文內略顯十重，窮究性、相以顯無盡，非唯寄位同於二乘。言十重者，一、有支相續，二、攝歸一心，三、自業助成，四、不相捨離，五、三道不斷，六、三際輪迴，七、三苦集成，八、因緣生滅，九、生滅繫縛，十、隨順無所有盡。
各有逆、順，即成二十，故下結云如是逆、順觀察。逆即緣滅，順即緣生。此約逆、順，生死流注以為逆、順。若準對法第四，此中逆、順，彼名染、淨。染、淨之中，各有逆、順，則成四十。至下當說。今以易故，經中略無，但二十重。論主復以上三悲觀門解此十重，則成六十。古人兼取彼果分中三空觀之，則有一百八十重觀於緣起。
鈔：疏今經文內略顯十重等者，第二、舉經顯深。於中有二：先總科經文，文有十重以顯無盡；後各有逆、順下，展轉開顯以辨難思。疏古人兼取彼果等者，疏意不美此釋，亦不言非，故舉古人，不言去取。若依染、淨逆、順，成四十重；三觀歷之，成百二十。斯理然也。
疏：論三觀者，一、相諦差別觀，二、大悲隨順觀，三、一切相智觀。初、但觀二諦有為無有我故，即大悲為首觀也；二、悲隨物增，即大悲增上觀；三、即委悉窮究因緣性相諸門觀故，即大悲滿足觀。初一下同二乘一切智也，次一自顯菩薩道相智，後即上同諸佛一切種智。故涅槃云：十二因緣，下智觀故，得聲聞菩提；中智觀故，得緣覺菩提；上智觀故，得菩薩菩提；上上智觀故，得佛菩提。初二菩提，即初觀意。餘二各一，可知。前約為物，三皆稱悲；今約觀心，三皆智觀。是知三句各有悲、智相導。融此三觀，唯在一心，甚深般若於是而現。
鈔：疏論三觀者下，第三、依論科釋。於中二：先依論立觀，後以論會經。前中有六：一、列名。二、初、但觀二諦下，釋相，皆以前經三悲會之。三、初一下同二乘下，會同大品三智。四、故涅槃云下，以涅槃證成。涅槃開於二乘，教、行不同，故二乘異；大品合其理、果是一，故合二乘。義皆符此，故得並引。五、前約為物下，釋通妨難。為有問言：經是三悲，論為三觀，豈得引前以成今說？故為此通。六、融此三觀下，融通顯勝。言三觀一心者，即同空、假、中也。一人頓修，非約乘分。言甚深般若者，般若有二：一者是共。如云欲得聲聞乘，當學般若等、法華云一切諸法皆悉空寂無生無滅無大無小無漏無為如是思惟不生喜樂，即共般若。此名為淺。今悲、智雙運，理、事齊觀，故其所發即是不共，為甚深般若矣。
疏：然論三觀雖徧釋經，而與十門開、合不等。
鈔：疏然論三觀雖徧釋經下，第二、以論會經。於中有三：初、標舉，二、別釋三觀開、合，三、二利分別。今初，言與十門有開、合者，如初觀總束十門為三，則經開論合。而分第二一心所攝前半為第一義，即經合論開。其第三觀開初門前半為染淨分別觀，後半屬依止觀，即經合論開；以八、九二門為無始觀，即經開論合。
疏：初、一切智觀攝經十門，總為三段：一、成答相差別，此攝十中初門；二、第一義差別，攝經第二門中之半；三名世諦差別，攝餘八門半。所以分三者，初一顯妄我非有，後二顯真俗非無。真辨緣性，俗明緣相，義理周備故。
鈔：疏初、一切智觀下，第二、別釋三觀開、合中，初觀有二：先正明；後所以分三下，出所以。今初，言十中初門者，即有支相續門。二、攝第二門中之半者，即攝歸一心前半，經云佛子！此菩薩摩訶薩復作是念：三界所有，唯是一心是也。三、攝餘八門半者，半即第二一心門中從如來於此分別演說下，及盡第十門。
疏：第二、大悲隨順觀分十為四：一、觀眾生愚癡、顛倒，攝十門中第一門；二、餘處求解脫，攝第二門；三、異道求解脫，攝次四門；四、求異解脫，攝後四門。此之四觀，初一就情彰過，後三就法辨非。於中，二是所依理非，對彼正理，名所取我以為餘處；三是所依行法非，舉其法非，明其行失；後一明所求果非，以苦欲捨苦故。
鈔：疏第二、大悲隨順觀中亦二：先正明，後出所以。今初，一、觀眾生愚癡、顛倒者，謂癡迷性、相，倒執我所故；二、餘處求解脫者，即謂凡夫愚癡、顛倒，常應於阿賴耶識中及阿陀那識中求其解脫，乃於餘處我、我所中求解脫故。第二一心門，明唯一心，可於中求，心外無法。
疏三、異道求解脫者，論云：顛倒因，此有四種：一、冥性因，二、自在因，三、苦行因，四、無因。如次四門破之。一、自業助成門，明有支各有二種，由業能生，非由冥性。二、不相捨離門，明以無明等為行等因，非由自在。三、三道不斷門，明業、惑而為苦因。欲求脫苦，當斷業、惑。反修苦行，是起妄業；計苦行心，即是煩惱。如是妄想寧是解脫因耶？四、三際輪迴門，謂既以前際二支是中際五支因，中際三支是後際二支因，何得言無因耶？
疏四、求異解脫，攝後四門者，謂不識真解脫，求三界苦等為解脫故，名之求異。真解脫者，有四種相：一、離一切苦相，二、無為相，三、遠離染相，四、出世間相。此四即涅槃樂、常、淨、我。故下四段破之：一即第七三苦集成，但有妄苦，而無真樂；二即第八因緣生滅，無有常德；三即第九生滅繫縛，但是染縛，無有淨德；四即第十隨順無所有盡，以順有故，非是出世，故無我德也。疏此之四觀下，第二、出四所以，亦揀四門之別相也。
疏：第三、一切相智觀攝十為九：一、染淨分別觀，攝初半門；二、依止觀，攝初門後半及第二門；三、方便觀，四、因緣相觀，五、入諦觀，六、力無力信入依觀，七、增上慢非增上慢信入觀，上五門如次各攝一門；八、無始觀，攝八、九二門；九、種種觀，攝第十門。釋相差別，至文當知。
鈔：疏第三、一切相智觀中，一、染淨分別觀者，謂計我緣生為染，無我緣滅為淨。二、依止觀，攝初門後半及第二門者，謂初門有二佛子，從後佛子明迷真起妄緣相次第：半門明依第一義，以不知故，即起諸緣，是為染依；第二門明見第一義，諸緣轉滅，便為淨依。三、方便觀者，即第三自業助成門，謂因緣有支，各有二業，為起後方便。若滅前前，則後後不生，是解脫方便。四、因緣相觀，即第四不相捨離門，謂有支無作故。既由前前令後後不斷，助成後後，則後後無性，何有前前能作後後？即以無作為緣之相。五、入諦觀者，即第五三道不斷門。三道，苦、集諦故；逆觀，即滅、道故。六、力無力信入依觀者，即第六三際輪迴門，謂此三際為因義邊，名為有力；為果義邊，名為無力。若約三際，前際於現五有力，於當二無力；中際愛等於當有力，於現無力。以斯三際化彼凡夫，令信入依行。七、增上慢非增上慢信入觀者，即第七三苦集成門。不如實知微苦我慢，即增上慢；若知微苦，非增上慢。不知令知，名為信入。八、無始觀者，此有二意：一、約俗說，因緣為生滅之本，生死無際，故因緣無始；二、約真說，見法緣集，無有本性可為依止，故名無始。攝八、九二門者，第八門因緣生滅，但一念緣生，即是不生，故云無始；第九門隨順轉故而生，非有本也。九、種種觀，攝第十門者，即隨順無所有盡門。由隨順有，故有欲、色愛等之殊，故云種種。
疏：然其三觀俱通二利。若隨相分別，相諦觀即自利，次大悲觀明其利他，一切相智通於二利。於中分別復各不同：前五自利，次二利他，後二二利成熟。前五中，初二通染、淨：一、示染、淨相，二、示染、淨依；後三唯觀染。於中，初二建立染法：一、染法之因，二、染法之緣；後一就染觀過。次二利他中，初一化凡，後一化小。後二二利成熟中，初真諦觀，見法緣集，無本性故，名為無始；後俗諦觀，但順緣轉，故云種種。
鈔：疏然其三觀俱通二利下，第三、二利分別，三觀為三。第三觀中，先總；後於中下，別明。言次二利他者，即六、力無力及七、增上慢，皆令他信入故。言初二通染、淨者，初門名染、淨分別故；次門，迷為染依，悟為淨依。故疏列云一、示染、淨相，二、示染、淨依。
疏後三唯觀染者，以第三方便觀，一、染法之因，自業助成故。上文云亦解脫方便者，約逆觀說，本明染法。言二、染法之緣者，即第四因緣相觀。前約業親能生後，故說為因；今約助成，不相捨離，故說為緣。言後一就染觀過者，以入諦觀正約順觀，但苦、集故。
疏次二利他中等者，有力、無力令凡信入，能、所生義即增上慢，非增上慢令小信入，以微細行苦，二乘不知故。疏初真諦觀者，上釋無始，雖通二義，約真為正故；後俗諦觀者，有種種故。
疏：已知大意。次正釋文。依經十段，而並以論三觀次第釋之，更無別理。
鈔：疏次正釋文下，第三、釋文。於中有三：一、總示釋儀，二、指文分齊，三、依論科釋。今初，云並以三觀釋之，更無別理者，因古德總有四重：一、直釋經文，後三方依論三觀重釋。不知直釋名為何觀。既別無觀，如何異論？設有別觀，又不出名，亦令論主釋未盡理。故云但以三觀釋之，更無別理。
疏：經之十段，前五佛子，次三復次，後二又字，以為揀別。唯初門中，中間有一佛子。
鈔：疏經之十段下，第二、指文分齊。
疏：今初、有支相續門，先依相諦差別觀。三段之中當成、答、相三字，即分為三：初、至則無生處，辨定無我，即論明成，謂雙舉解惑，釋成無我故，則知緣集但是妄我；二、復作是念下，倒惑起緣，即論明答，謂對難釋通無我義故；三、後佛子，迷真起妄緣相次第，即論明相。
鈔：疏先依相諦下，第三、依論科釋。於中亦三：初、依論正科；
疏：此三若望十門，皆顯妄我非有；三自相望，合之為二。前二顯起因緣，明緣無我；後一起緣次第，明緣有相。經依此義，中間加一佛子，皆有染、淨。
鈔：二、此三若望十門下，總釋三意；
疏：今初、成者，將觀緣起，先釋成無我，辨定所宗。一以貫諸，則顯十門皆成無我。
鈔：三、今初、成者下，正釋經文。於中又三：初、總出文意，二、辨定所破，三、方釋文。初一可知。
疏：此是正破我執習氣。
鈔：疏此是正破我執習氣者，第二、辨定所破，即唯識第八釋外難頌。難云：若無外緣，云何有情生死相續？故有頌曰：由諸業習氣二取習氣俱前異熟既盡復生餘異熟。釋曰：下取意釋。熏習氣分名為習氣，即是種子。諸業習氣，即罪等三業。二取習氣總有四種：一、相見，二、名色，三、心及心所，四、本末。第八異熟，名之為本；六識異熟，名之為末。業是增上緣，二取因緣互相助成，故生死流轉。此第一師義。
第二師云：生死相續，由諸習氣；然諸習氣總有三種。下亦義引：一、名言習氣，二、我執習氣，三、有支習氣。有支習氣，謂招三界異熟業種。廣如下明。名言習氣，前已頻引。即下經云：於三界田中植心種子。言我執習氣者，下具引論文：謂虛妄執我、我所種子。我執有二：一、俱生我執，即修所斷我、我所執；二、分別我執，即見所斷我、我所執。隨二我執所熏成種，令有情等自、他差別。解云：然俱生我執通六、七識，分別我執唯第六識。因我執故，相分之中亦熏五蘊種子，即名言熏習我執種子，令自、他差別。故別立之。故有支我執，皆增上緣。頌明二取習氣即我執、名言，取我、我所及取名言故，皆名二取。釋曰：今經破此我執；亦即俱舍頌說前後中際為遣他愚惑，以三際愚俱愚我故。如下三際輪迴中釋。瑜伽論中亦遣三際愚惑於我，與俱舍同。又云：遣三際愚，遣內無知。若遣非情無知，即遣我所故。今破二我，以顯二空。
作是念：世間受生，皆由著我。若離此著，則無生處。
疏：文中二句：初言世間受生，皆由著我者，即反舉惑情，明我非理，但是苦、集故；若離此著，則無生處者，即順舉解心，明理非我，是滅、道故。此直順經文，已無我義成矣。
鈔：疏文中二句下，第三、正釋經文。於中有三：初、略釋經文，二、舉論經會釋，三、引論反徵。今初，先正釋；後此直順下，結成。今初言但是苦、集者，世間受生，即是妄苦；著我之心，即是集因。言是滅、道故者，若離此著，即是道諦；則無生處，即是滅諦。
疏：論經言受身處生者，以我執習氣但令自、他差別。故論云：五道中所有生死差別。若五道差別，自由業招耳。
鈔：疏論經言下，二、舉論經會釋。於中四：一、舉論經。二、以我執下，以唯識意釋成論經。唯識云：隨二我執所熏成種，令有情等自、他差別。三、故論云下，舉本論自釋。既言五道中所有生死，明是一一道中自、他之身差別義耳。四、若五道下，以業習氣成上我執但令自、他差別之義，謂業能令自、他共有。若人若天苦、樂六道，即有支習氣。若我執習氣，亦二取攝。已如上辨。
疏：又論主反徵惑情，顯成無我。
鈔：疏又論主反徵下，第三、引論反徵釋。於中三：初、總標，二、別徵釋，三、結成無我。
疏：初徵著我，明凡應同聖過。云若第一義中實有我相者，此按定所執；著我之心即是第一義智，此反以縱立，謂稱實我知故。次云不應世間受身處生者，以理正徵，謂若我是滅理，著心是道，則凡應同聖，得於涅槃。何以著我世間受生耶？此中應為立過，云：若第一義中實有我者，凡應同聖為立宗，以有能證第一義中實我智故為出因，如諸生盡聖人為同喻。此則凡應同聖。凡既同聖，即無凡夫，復成一過。
鈔：疏初徵著我下，二、別徵釋中二句：先徵世間受生，皆由著我，後徵若離此著，則無生處。今初。於中二：先標舉；後若第一義下，舉論牒釋。然論但云：若第一義中實有我相者，著我之心即是第一義智，不應世間受身處生。疏有二釋：一、依百論縱、奪勢釋，二、依因明立量以釋。前中疏節論文以為三段，兼疏有四：一、初句按定；二、次句縱立；三、後句正徵；四、何以著我下，即疏舉經，反質結破。但觀向引論文，自分主、客。云何結破？然有二意：一、結成縱破。縱其有我，已成過故。舉經反成。二、著我既世間生，明知著我之心非第一義智；所著之我非第一義，明理無我矣。即奪破其我。
疏此中應為立過下，第二、依因明立量破，疏文已具。然總意云：謂第一義我是有法，凡應同聖是宗法。以我是持自性法，有彼凡應同聖宗中法；法與有法和合為宗因，云以有第一義中實我智故；同喻，如生盡聖人。上三支已具。凡應同聖，此句合結。應云生盡聖人有實智，生盡聖人是聖人。凡夫既有實我智，同彼聖人是聖人。而言生盡者，遮不定過。若但云聖人，恐有難云：為如須陀洹，七反受生之聖人耶？為如羅漢，我生已盡之聖人耶？故定取後句。大乘頓悟，八地已上即同羅漢；漸悟，初地許其生盡。從凡既同聖下，例成一過。凡應同聖，是雜亂過；今無聖人，是斷滅過。
疏：次反徵後句，明聖應同凡過。云又復若第一義中實有我相者，若離著我，應常生世間，以不稱實同於妄執，非第一義智故。此中應為立過，云：以理實有我，聖應同凡為宗，次聖證無我違理倒惑，非聖智故為出因，如諸凡夫為同喻。此則結成聖應同凡過。聖既同凡，則無聖人，復是一過。是以經云若離此著，則無生處，則反顯妄情定是過也。
鈔：疏次反徵後句下，此第二、反徵若離此著，則無生處，文中二：先標舉；後又復下，牒論解釋。然論但云若第一義中實有我相者，若離著我，則應常生世間。今疏亦有兩重解釋，文小異前，而分為三：初、以百論縱、奪勢釋；二、以因明立量以釋；三、舉經雙結，反質以破。初中，然準前論，亦應有三，而文稍略，兼疏為三：初、按定所執；二、若離此著我，應常生世間，即以理正徵；三、以不稱實下，疏釋論意，即同前第二反以縱立，而論含在前若離此著句中，謂第一義中實有於我，以為真理。今離著我，則不稱理，同於凡夫違理妄執。斯則縱成。
疏此中應為下，第二、立量破。應云第一義中實我是有法，聖應同凡是宗法，因云以有無我迷理倒惑故，同喻云如諸凡夫，則三支已具。
疏云此則結成聖應同凡者，即合結也。應云：凡夫有倒惑，凡夫是凡夫；聖人有倒惑，同彼凡夫是凡夫，成雜亂過。次云聖既同凡下，例結一過，成斷滅過。疏是以經云下，第三、舉經雙結，反質以破。言雙結者，雙結百論、因明。結百論者，謂縱其有我，聖應同凡，為縱破；今離我不生，明定無我，即是奪破。若結因明立量，但是縱成其過，是他比量；今舉經無我，則彼量不成。謂離我既不受生，則知第一義中定無有我。安有我智？故疏結云反顯妄情定是過也。
疏：二過既成，則無我理昭然可見。
鈔：疏二過既成下，結成無我，可知。
疏：第二、倒惑起緣，即論明答，答外伏難故。兩難二答：一、執情徵理難，情乖正理答；二、常求下，執相徵實難，相不依我答。今初難云：若實無我，云何著我？如空中無人，豈計有人？既著於我，不著無我，明知有我。答云：由無智故，於無我處執著於我，非由有我。如翳見空華，豈空中有華？第二難云：若實無我，何以貪著於我世間受生為緣次第？明知有我，方得為緣次第生起。答云：正由無我計我，癡愛為本，倒惑造業，乃至老死。何要我耶？答意正爾。
鈔：疏第二、倒惑起緣，即論明答下，分四：一、釋答；
疏：就文分三：初、明倒惑，順起染緣；二、此因緣故下，正智逆觀，結酬無我；三、菩薩如是下，就人結觀。
鈔：二、就文分三下，總科；
疏：今初。然十二支即為十二別，亦無間然。而諸論中多攝為四：一、能引支，謂無明、行，能引識等五果種故；二、所引支，謂識等五，是前二支所引發故；三、能生支，謂愛、取、有，近生當來生、老死故；四、所生支，即生、老死，是愛、取、有近所生故。此約二世一重因果，明生、引別。若依三世兩重因果，則生、引互通。今經並具。
鈔：三、今初。然十二下，以義收束；四、且依十二下，正釋經文。三中，瑜伽、對法皆同為四，今依唯識第八。論文未盡，下疏具之。然能、所引，皆在因中；能生、所生，因、果對說。故唯識第八明十五依處建立十因中，三、習氣依處，謂內、外種未成熟位；即依此處立牽引因，謂能牽引遠自果故。今取起種，但名能引。其能、所生，即彼論云：四、有潤種子依處，謂內、外種已成熟位；即依此處立生起因，謂能生起近自果故。正當今文，愛、取、有三是已潤故。
疏此約二世下，會通經、論。若準唯識，三世小乘。今按下經，具明二義。言生、引互通者，無明、行中有愛、取、有，愛、取、有中有無明、行。識等五果，即生、老死，俱是果位。並如下說。
復作是念：凡夫無智，執著於我，常求有、無，
疏：且依十二，文分為五：初至有、無，辨無明支。無智，是癡；常求有、無，即是有愛。然依三世，諸惑謝往，總名無明，略舉發、潤，有支本故。若約二世，雖諸煩惱皆能發、潤，而發業位，無明力增，故名無明。唯取能發，正感後世善、惡業者，以為其體。希常為有，於有樂事欲常住故；求斷為無，於有苦事願斷滅故。
鈔：言且依十二者，以此經中次第行列故，又欲總收二世、三世故。然就經文，且合分五：一、無明，二、行，三、識，四、名色，五、合辨餘支。
疏初至有、無是無明支下，此段有五：一、科經。二、無智，是癡下，略釋。故論云：此示無明、有愛是二有支根本故。有愛，即三有之愛也。亦同涅槃：生死本際凡有二種：一者、無明，二者、有愛。是二中間即有生、老、病、死。三、然依三世下，通難釋成。應有難云：既舉二支為有支本，那得上判唯屬無明？故為此通。初、依三世，即俱舍云宿惑謂無明，則過去若無明，若愛，皆名無明。二、依二世，即唯識文諸惑皆能發業。豈無愛耶？四、唯取能發下，正出其體，即唯識初能引後。彼論具云：此中無明唯取能發，正感後世善、惡業者，即彼所發，乃名為行。由此一切順現受業，別助當業，皆非行支。釋曰：即彼已下，出行支體。下文方用。故引此無明體是見道全、修道一分。五、希常為有下，以論釋經。論云：是中無智至有、無者，希求常斷。餘文，疏釋。
不正思惟，起於妄行，行於邪道；罪行、福行、不動行，積集增長；
疏：次不正思惟至增長，明行支，文有七句：初三行過，次三行體，後一結成。初云不正思惟者，是行俱無明。涅槃說此為無明因，亦無明攝。躡前起後，故因、果互舉。次句就人彰過，謂起妄行者必是凡夫，無明為因，求有造業故。故初地云：凡所作業，皆顛倒相應。反示菩薩勝義，謂菩薩雖行於有，起於善行，以明為因，不求有造，不名妄行。下句就法彰過。論云：示於解脫處不正行故。若行涅槃路，方為正道。
鈔：疏初云不正思惟，是行俱無明者，此有二意：一者為無明支通諸煩惱，已如前明。今取正起行時迷於行過，即行俱無明，非前發業無明支攝。
疏涅槃說此為無明因，亦無明攝者，第二意為無明支要與行俱，獨頭起者非無明支。則此一句猶是無明，故下疏云躡前起後，論經但云恆隨邪念，妄行邪道。邪念即是無明異名。故論云：恆隨邪念，示無明因。遠公釋云：明行用無明為因。言涅槃說者，即三十七經、南經三十三迦葉菩薩品因說無明是一切諸漏根本。迦葉菩薩言：世尊！如來昔於十二部經說言：不善思惟因緣生於貪欲、瞋、癡。今何因緣，乃說無明？佛言：善男子！如是二法互為因果，互相增長不善思惟生於無明，無明因緣生不善思惟。善男子！其能生長諸煩惱者，皆悉名為煩惱因緣；親近如是煩惱因緣，名為無明不善思惟。釋曰：既互相生，故即無明。
瑜伽亦云：問：若說無明以不如理作意為因，何因緣故於緣起教中不先說耶？答：彼唯是不斷因，非雜染因故。所以者何？非不愚者起此作意，依雜染因，說緣起教，無明自性是染污法。不如理作意自性非染污故，彼不能染污無明，然由無明力所染污。又生雜染業，煩惱力之所熏發。業之初因，謂初緣起。是故不說不如理作意。釋曰：若瑜伽意，則前凡夫無智是起業無明，不善思惟非無明體，不立為支。今明能生無明，亦無明攝。瑜伽剋體，此經從通。
言躡前起後，因、果互舉者，此中正明行支即無明緣行，故云躡前起後，即舉其因；前正說起業無明，即舉其果。故云互舉。若準涅槃，無明能生不善思惟，則知無明亦有因義。正為支體，不可說因耳。
疏次句就人彰過，疏文有四：一、釋經。二、故初地下，引證。既言顛倒相應，即是求有，迷三界苦，謂為樂故。三、反示菩薩勝義，即是論釋。四、謂菩薩下，是疏釋論。即唯識諸門分別中第六有漏無漏門，謂有支皆是有漏，無漏非有支故。菩薩勝義，即是無漏，亦是第十一學無學分別門。故彼論云：一切皆唯非學、無學聖者所起有漏善業，明為緣故；違有支故，非有支攝。由此應知：聖必不造感後有業，於後苦果不迷求故。故今疏文用彼論意。體虛不真，故名妄行；菩薩善知，故不名妄。疏若行涅槃下，是疏釋論。
疏：次三句辨行體相，以三業相應思造三行故。謂由迷異熟愚，違正信解，起感三塗惡業及人、天別報苦業，皆名罪行。然別必兼總，唯感別報，非行支故。由迷真實義愚，不知三界皆苦，妄謂為樂，起欲界善業，名福行。八禪淨業名不動行。
鈔：疏以三業相應思造三行故者，總出業體，亦即唯識第八三性分別門。大乘三業，皆思為體。動身之思，名為身業；發語之思，名為語業；思之當體，即是意業。三行，即是經中三句，皆通三業，則通色、非色位。謂由下，顯三業相。然愚略有二：一、迷異熟義愚，二、迷真實義愚。初愚謂迷當報，不知善、惡感當苦、樂，故於現在恣情造惡。謂殺生等有三品，故成三塗因，如二地說。言及人、天別報苦業者，五戒及下品十善是人總報之業；前曾損他，感諸根缺等，即是別報；曾決罰他，亦招此報等，故為苦業。從然別必兼總下，釋感別報，非屬行支義故。唯識亦云：由此一切順現受業，別助當業，皆非行支。以無明支於發業中有能通發總、別報者，有能但發總報之者，亦有但發別報之者，唯取初二為無明支之所發起、行支所攝，第三非是行支所攝。故疏揀云唯感別報，非行支故。
疏由迷真實義愚者，即第二愚。三界苦果，業、惑是集，即道理勝義，故名真實；今謂苦為樂，迷業是集，故起福行。八禪淨業亦是此愚。
疏：後句結成行支，謂作已，無悔。積集增長，有遷流故。
於諸行中植心種子，有漏有取；
疏：次於諸行下，明識支。謂既發行已，由行熏心，令此本識能招當來生、老死，故名之為種；若無行熏，終不成種。故云於諸行中植心種子。
鈔：疏次於下，明識支，疏文有二：先附經略釋；
疏：即是所引識等五種，於一剎那為行所集，無有前後。約為異熟六根之種，名六處支；為異熟觸、受種，名觸、受支。除本識種為識支體及此三種，諸餘異熟蘊種，皆名色支，故無前後。因位難知，但依當起分位，說五有殊。五不離心，但名心種。又隱餘四，就現說故。然唯識論中但識等種以為所引，而集論中說此識支通於能引，正取業種為識支故；識種乃是名色支攝。緣起經說通能、所引，業種、識種俱名識故；識種但是名色所依，非名色故。不同集論。
鈔：後即是所引下，引證廣釋。於中三：一、舉他教，二、會今經，三、申今論。初中引二論一經，明所引寬、狹。初引唯識，但取識種。於中分四：一、總明五種是所引支。二、約為異熟下，別示五相。既云此五起無前後，故不依次。而論具云：此中識種謂本識因。除後三因，餘因皆是名色種攝。後之三因如名次第，即後三種。釋曰：三因即六處、觸、受。疏已別配。識支，即是第八識種，望當異熟親因緣故。三、因位難知下，釋通妨難。謂有難言：既無前後，何以先識後觸、受耶？故為此通。四、五不離心下，會釋經文。既有五種，何以但名植心種子？故為此釋，而有二意：一、約總、別，云不離心；二、約隱、顯，兼會今疏，但名此段為識支故。識等五支，皆通因、果。識則顯因隱果，四則顯果隱因。後果但說生名色芽，不說識故。
疏然唯識論下，第二、會通集論。欲顯不同，故舉集論。識為能引，是彼所立；正取業種，是出所以。以行熏心，招當果識，故為識支。若爾，識種何收？故云名色，名色寬故。
疏緣起經說下，三、會緣起經。於中三：初、總舉。二、業種、識種下，正辨所立。由業熏識，招於當識，故以二種名為識支。業種能引，識種所引，共為識支。三、識種但是名色所依者，出彼難意，結彈集論。言但是所依，非名色體，依根本識，方說餘識有羯剌藍故。為果既爾，為因亦然。
疏：今經意同緣起經說，通取二故，雙舉行、識。
鈔：疏今經意同緣起經說下，第二、會今經，故雙舉行、識出同之文。既言於諸行中植心種子，義當識支，明通取二。
疏：論云此中起心種子者，示生、老死體性者，謂未來二果以此識種為親因故。
鈔：疏論云此中下，第三、申今論釋，顯心偏得種名，亦顯此是因緣之義。
疏：次有漏有取，成上種義，謂行及識等名言種子，皆通無漏。今與三漏相應，故名有支，如初地中以欲等四流起心種故。有漏是愛，有取是取。愛、取潤故，能招後有。
鈔：疏次有漏有取下，疏文有三：初、總顯文意。二、如初地下，引證。彼經云：欲流、有流、無明流、見流起心、意、識種子。三、有漏是愛下，別釋經文。既舉愛、取，種未潤時，但名所引；愛、取潤竟，故名能生。
所謂業為田，識為種，無明暗覆，愛水為潤，我慢溉灌，見網增長，生名色芽；
疏：次復起下，辨名色支。初之二句，文含二意：一者、成上種義，由起生、死，心得種名；二者、總標後義，現行名等，皆生、老死故，即同初地於三界田中復生苦芽。
所謂下，別，亦有二意：一、通約十二，自此至生名色芽，是識生名色；
鈔：疏復起下，辨名色支，疏中二：先釋總句；後所謂下，釋別句。總中言現行名等，皆生、老死者，等取五果，謂識、名色、六入、觸、受。此五，從初結生直至於受，諸增長位總名為生，諸衰變位名之為老，蘊壞為死，不離此五。依三世說，現在五果即是過去生、老死也。
疏：二、為顯前來已具十因，則辨有支生於生、死。名色居初，次第辨耳。謂由前心等五種有漏有取，愛、取潤故；復起後有，是標有支生於二果。今別顯有支之相。
鈔：疏二、為顯前來下，此明二世一時，而辨能生、所生支。於中有六：一、略標舉，二、引論證成，三、會通異解，四、結成正義，五、傍攝異門，六、依文正釋。今初，有三：初、標十因生於二果。二、名色居初下，通妨。謂有問言：若生二果，應云生生、老死。何言生名色芽？答云：為欲顯於當來二果差別之相，次第說五故。識在於種，故名色居初耳。三、謂由前心等下，就經略辨。下別當具。
疏：故唯識云：愛、取合潤，能引業種及所引因，轉名為有，俱能近有後有果故。
鈔：疏故唯識下，第二、引論證成。論文具云：三、能生支，謂愛、取、有，近生當來生、老死故。謂緣迷內異熟果愚，發生能招後有諸業為緣，引發親生當來生、老死位五果種已也。。復迷於外增上果愚也，緣境界受，發起貪愛支。；緣愛，復生欲等四取也。；愛、取合潤，能引業種及所引因種。，轉名為有，俱能近有後有果故。今疏略引，但取合潤，成有義耳。
疏：瑜伽第十唯說業種名為有者，此能正感異熟果故，如後段說；三十八中復說唯識等五名為有者，親生當來識等五故。
鈔：疏瑜伽第十下，第三、會通異解，總有二文，皆唯識論暗通瑜伽。今顯所引論名及次第耳。初唯說業種者，意云：因是善、惡，果是無記，名異熟果。識等五種，雖正為因能生，無力正生果故，不得名有。故瑜伽次問云：何故不說自體為自體緣耶？答：由彼自體若不得餘緣，於自體雜染不能增長，亦不損減。是故不說。即斯意也。言如後段說者，後段經云取所起有漏業為有是也。疏三十八中下，即第二意，唯取五種，意取因緣，揀去業種增上緣故。
疏：實則總有八支，共立有名，唯除無明，通有成九。今經復加無明，則通前十因，共招二果。
鈔：疏實則總有八支下，第四、結成正義。業種為一，識等為五，則所潤有六，是有支體；愛、取令潤，如水入芽，能、所合論，故言有八；合八為有，有無別體，故云假有，即唯識論諸門分別中假實分別。論云：十二有支，九實三假。一、已潤六支，合名有故；二、即生、死；三、相位別立生、死故。今當其一。
疏：若以十二是前世二果，則一世中具十二矣。
鈔：疏若以十二下，第五、旁攝異門。謂今世十因所依，即前世之二果，故成十二。然生、老死離識等五，雖無別體，增長衰變，相有異故，是假有故，故成十二。今文中無，故云旁攝。
疏：且約有支，文有六緣：
鈔：疏且約有支，文有六緣下，第六、依文正解。上二句標。由上開二義，今廢識生名色，但取有生於生，故云且約有支。
疏：一、業為田，即是行種。望所生果，但為增上緣故。
鈔：疏一、業為田下，別釋。即是行種者，現行之業當念即謝，熏識為種，是所潤故。望所生果，但為增上緣者，如田無種，不能生故。
疏：二、識為種，即是識等五種為後生、死作親因故。如世種植，依田肥瘦，然其菽麥隨自種生。論總釋云：隨順、攝取罪、福等行業為地故。此正明隨順於愛，攝前行、識之種，而成有支也。
鈔：疏二、識為種者，此識為種，以識等五未至現行，即名言種。望於後世生、死之果，是因緣故，故云親因。此即自體緣起也。次如世下，雙喻上二。若無業因，識不成種，故感苦、樂唯善、惡業。是故識種，三習氣中唯是名言，非有支故。
疏：三、無明暗覆，論主取前經無明，故云：前說無智暗障，無明覆蔽故。此則依於等能發起遠為助故，亦是舉於前世例今世故。準唯識意，非前發業無明即是覆業無明。亦是愛攝，即迷外增上果愚。又諸煩惱皆能潤故，以約十因同一世故。
鈔：疏三、無明暗覆等者，釋此一句，分四：一、舉論釋；二、此則下，釋論意；三、舉例；四、引他論。二中言等能發起者，即俱舍論等起之義。論云：等起有二種因及緣剎那如次第應知名轉名隨轉。釋曰：初句標。表、無表色等起有二種。次句分別。一、因等起，二、緣等起。發業前心，名因等起，在先為因故；與業俱心，名緣剎那等起，同剎那時故。下句立名。因等起心名轉，轉名為起，將作業時能引發故；剎那等起名為隨轉，謂隨業轉，正作業時不相離故。解曰：今取業前無明，即因等起也，故遠為助。
疏亦是舉於前下，三、引例釋，即依三世為例。前世無明既具一切煩惱，今現在愛、取之中亦具諸惑故。
疏準唯識下，四、引他論。此之無明亦是能潤愛、取所攝。前是發業無明，此是覆業無明，故不同也。即迷外增上果愚者，出愛支中無明之相。亦唯識文，如前已引。次又諸煩惱下，亦唯識文，為成前義。又亦不局迷外增上，故唯識云：一切煩惱皆能潤業，而潤業位，愛、取力勝耳。次云以約十因同一世者，十因同世，必是生報之業，能發能潤，一處俱故。若遠公意，無明有四：一、迷理無明，義通終、始；二、發業無明，在於行前；三、覆業無明，此在行後識前；四、受生無明，與識同時，或在識後。望過去種子，心識在於識後；望能生識，與識同時。今是受生無明。
疏：四、愛水為潤，論主指前常求有、無之愛，即是舉例。亦即是前標中有漏，以前有愛，無明攝故。
鈔：疏論主指常求有、無之愛，即是舉例者，故論云：常求有、無愛水潤故。明是指前。今云即是舉例者，此中之愛不異無明支中愛故。亦即是前標中有漏者，前云有漏是愛，有取是取，故是此中愛支。次云以前有愛，無明攝者，彼是無明中愛，即發業愛耳。今是潤業之愛，故不同也。
疏：五、我慢溉灌者，即是取支。要數溉灌，方生有芽，我語等取為我慢故。若悟無我，容不生故。
鈔：疏要數溉灌，方生有芽者，故唯識云：於潤業位，愛力偏增；說愛如水，能沃潤故。要數溉灌，方生有芽。且依初、後，分愛、取二。謂愛初名愛，愛後名取。
疏我語等取為我慢故者，即上論云：緣愛，復生欲等四取。釋曰：謂：一、欲取，二、見取，三、戒取，四、我語取。今順經中我慢之言，先舉我語以等餘三。言欲取者，謂取五妙欲境。故瑜伽云：欲取云何？謂於諸欲所生貪欲。見取云何？謂除薩迦耶見於所餘見所有貪欲。戒禁取云何？謂於邪願所有貪欲。我語取云何？謂於薩迦耶見所有貪欲。有人釋云：戒謂惡戒，禁謂狗、牛等禁，我語謂內識依之說我故。有餘師說：我見、我慢名為我語。云何此二獨名我語？由此二種說有我故。我非有故，說名我語。如契經說：苾芻！當知：愚昧無聞異生之類，隨假言說，起於我執，於中無我及與我所。瑜伽云：欲取唯生欲界苦果，餘三通生三界苦果。
疏：六、見網增長亦是取支，見取攝故。我見為本，諸見生故。令無漏法不能壞，故名之為網。
鈔：疏六、見網下，疏文有二：先出見網之體；後令無漏下，出見網名意。網即是喻。已下種子，復加土覆，恐有蟲、鳥，羅之以網，則禽獸不能侵。今此已下生死之種，更羅見網，則無漏鳥、獸不能侵損，決定受生故。
疏：論總釋云如是住，如是生心者，總顯生名色芽。由無明愛令上識種安住業地，名色心生故。
鈔：疏論總釋云者，以論纔釋無明覆蔽故，常求有、無愛水潤故竟，便云如是住，如是生心，故疏以此二句總顯生名色芽。謂識為能住種，業為所住地，愛、取、無明是住因緣，故云由無明愛令上識種安住業地。此釋如是住。下云名色心生者，釋如是生心，名色為所生心。上皆為能生。
疏：次卻釋我慢，彼經云我心溉灌。論云我是我所，我我想是慢者，謂我是我所釋我字，以非但執我，亦執行業是我所修故。次我我想是慢者，釋彼心字。心即想義，依我，起於我想；以陵他故，名之為慢。正同今經。
鈔：疏次卻釋我慢等者，言卻釋者，經有六句，方釋前四，慢、見未釋，便即總釋。總釋已竟，更釋慢、見，故云卻釋。謂我是下，疏釋論文。
疏：次釋見網，云：我生不生。生，即是常；不生，是斷。斷、常為本，具足六十二見，故末句云如是種種諸見也。
鈔：論次釋見網等者，此中論文具云：我生不生。如是等種種見網。餘是疏釋。
疏：如初地中，始於無明，終至識支，皆名邪見。然遠公諸德皆云：我、我所者，受生之時，自見己身，名之為我；見父、母精血，名為我所。又謂：父、母是我夫、妻。當受生時，與父、母競色，謂己諍得，便起勝想，故名為慢。我生者，我唯此處生，不於餘處生。此並通取中有求生之愛，於理無失。
鈔：疏如初地下，引證。意云：初地從無明下，有九句經，皆名邪見。今上六句經文，無明業識，皆名見網。
疏：然上諸句，皆明能生；生名色芽，即是所生。
當報五果，初結生蘊，即是識支。
今以前辨識種，隱於餘四。今辨現行，略其總報所依，欲顯識與名色次第相生義故，復欲顯其通種、現故，故有隱、顯。
然名色等必有所依本識，故初地云於三界田復生苦芽，所謂名色共生，論云共阿賴耶識生故，即此後文云與識共生。
鈔：疏然上諸句下，釋生名色芽中三：初、結前生後。即是所生下，二、立理，合云生識，故引俱舍意，識正結生蘊故。三、今以前下，出稱名色所以。所以有二：一、約隱、顯故，二、名色與識不相離故。前中亦二：一、正明隱、顯，二、出所以。今初，五種但顯心種，五現但顯後四。五種得名，望於五果，豈得五果而無識耶？故云略其總報。總報即第八識。大乘第八是識支體；餘之七識，名色支攝故。依於第八，故云所依。
疏欲顯識生下，第二、出隱、顯所以。所以有二：一、欲顯識緣名色故。若種、現皆五，則識緣名色不成。二、復欲顯下，顯通種、現。通種異小，通現異於唯識之義。
疏然名色下，第二、名色與識不相離故，如二束蘆。先正明；後故初地下，引證。總引三文：一、引前經。但云苦芽，不局名色。二、引論釋。既名色共阿賴耶生，則知名色依現行識。三、即此後文下，引後文證。次下當釋。以此三文即知此中具於二支，隱於識支，顯名色耳。
名色增長，生五根；諸根相對，生觸；觸對，生受；受後希求，生愛；愛增長，生取；取增長，生有；有生已，於諸趣中起五蘊身，名生；生已，衰變為老，終歿為死，於老、死時生諸熱惱；因熱惱故，憂愁，悲歎，眾苦皆集。
疏：次名色增長下，辨六入等八支，如後段明。然此一段意欲答於受生所以，故具出諸惑隱、顯等殊。不在顯相，顯相在於後段。
鈔：疏次名色增長下，疏文有二：先總指；後然此一段下，出指所以，以此段中未欲顯相故。
此因緣故集，無有集者；
任運而滅，亦無滅者。
疏：二、約逆觀結酬無我。初二句約生，明無我。但由無明等集，非由我集。又上句揀無因，下句揀邪因。後二句約滅，明無我。剎那性滅，無使之然。
鈔：疏下句揀邪因者，以我為因，是邪因故。此衛世意，彼以神我為作者故。若僧佉師，則以冥性而為作者。我是知者，而非作者。
菩薩如是隨順觀察緣起之相。
疏：三、就人結觀。如是觀者，即隨順緣起之理。
疏：第三、迷真起妄緣相次第者，即論相差別也。
論云：若因緣無我，以何相住因緣集行？謂當相名住，生後為行。
故經意云迷諸諦理，起相集耳。
然成、答、相三，通是有支相續。而兩重緣相，差別云何？
略有五異：一、前約妄我起緣，即迷我執；此約迷諦起緣，即迷真實義。二、前約緣起，此約緣次故。前通取十因一處，共起名色；此中一向單說次第。三、前通三世、二世，以許十因同一世故，義取亦通五世；此唯三世，以名色等唯約現故，義取亦通一世。四、前文欲明三世並備，於無明中說有愛故，於現在中說無明故；此中三世互有隱、顯，不許相通。五、前為答難，此為辨相，如論意故。
有斯五異，兩處辨緣，共明相續，總破癡倒，故但束為十門之一。
鈔：疏第三、迷真起妄下，文前有五：一、標章；二、論云下，論主假設外徵；謂當相下，疏釋論；三、故經意下，以經之意答論假徵；四、然成、答、相三下，徵二別相；五、略有五異下，答顯包含。於中，先別明；後有斯五下，總結。前中，第一、約所迷有異。前迷無我，即迷真空；此迷真實義，即是妙有，以有文云不了第一義故。二、約起、次不同，可知。三、約世有通、局。言義取亦通五世者，後段當明。言此唯三世者，此句標也。以名色等唯約現故者，出所以也。前段名色等五，就種為義，則是二世；後列五果，皆約現行，即果酬昔因。依於果上復起愛、取，招後生、死，則有三世。今此段中既唯約現，故但有三。義取亦通一世者，至下當知。
疏四、前文欲明三世並備者，第四、約緣有隱、顯。言於無明中下，出備相也。無明在於過去說有愛、取，則備三惑矣。行即是有。未潤，名行；潤，即有故。有二業矣，必依七苦別說為五，總說為二，故此明過去備十二矣。但舉經文無明之中說有愛、取，例餘，必有。言於現在中說無明故者，明現在之中具十二也。現在愛、取之內既有無明，則三惑具矣。則所潤有、行已同過去有於二支無明、行也。現在八支，居然可知。增長、衰變亦具生、老死矣。
疏五、前為答難者，五、約答、相差別，及取下結，並可知。
佛子！此菩薩摩訶薩復作是念：於第一義諦不了，故名無明；
疏：文中亦二：初順，後逆。順中初無明支。言於第一義不了者，然十二支皆依真起，無有自性，故下偈云觀諸因緣實義空也。而無明最初，親迷諦理，而起於行。既橫從空起，不可復原，故令無明特受迷稱。
論經云諸諦第一義者，即四諦也。故對法云：真實義愚者，謂迷四聖諦。所迷即是實義，能迷即愚。
別有暗法名為無明，非但遮詮明無而已。
鈔：疏文中亦二下，釋文。然下釋名，多依俱舍。俱舍與涅槃二十七，義則全同；小有別處，至文當知。初無明支，疏文有三：初、辨得名，意明次第；二、會論經；三、出無明體相。今初、辨名。然十二下，通難，何於無明偏受迷稱。後而無明下，答顯，可知。言意明次第者，故瑜伽問云：何因緣故無明等支作如是次第？答：諸愚癡者要先愚於所應知事，次即於彼發起邪行等。此無明約人迷理，橫從空起。
疏論經云下，第二、會論經。以上云實義空，則是以真空為第一義。準論經意，乃是四諦為第一義，即四重勝義中道理勝義故。次引對法證成論經，亦順涅槃我昔與汝等不識四真諦是故久流轉生死大苦海故。瑜伽中廣說無明歷一切法，謂若內、若外、若業、若果、佛、法、僧等，皆是無明。今略舉四諦，則無所不攝。
疏別有暗法名為無明下，三、出無明體相。於中，先正出體。別有一法，是明所治。後非但下，揀濫。此揀二義，即二師解，謂一師云：無明者，謂體非明。此即遮詮，如非有非無，法體非是有、無故。第二師云：應謂明無。此但無彼明處，即名無明。故今揀之，非是明無而已，理則盡矣。猶恐難見，具引論釋。俱舍第十，論云：無明何義？。謂體非明。非前智明。若爾，無明應是眼等。釋曰：難也。眼等五根亦非智明故。論云：既爾，此義應是無智明也。釋曰：此第二釋，謂明無之處，即名無明。論云：若爾，無明體應非有。釋曰：難也。若是明無之處名無明者，無是無他，體應非有。論云：為明有體義。，義不濫餘義。。頌曰：明所治無明如非親實等。釋曰：上句明有實體，謂此無明不了四諦。明所對治，名曰無明。與明相違，方名無明，非是離明之外皆是無明。故不同第一。亦非明無之處名為無明。不同第二。下句舉喻釋成。論云：如諸親友所治怨敵，親友相違，名非親友，非異親友，非親友無。釋曰：此以怨喻無明，親友喻明。非親友者，即是怨家，怨有體矣。言非異親友者，非異親友之外餘人皆名非親友也。此喻無明不濫眼等。言非親友無者，非無父母、朋友，即名非親友也。此喻無明非無體也。言實等者，以上非字貫下實等，亦如非實者。諦語名實，此所對治虛誑言論名為非實，非異於實皆名非實等。，亦非實無名為非實有體。。等取非法、非義、非事。如不善法名為非法，不善義名為非義，不善事名為非事。此與善法等相違，名非法等，皆明有體非無。故論結云：如是無明，別有實體，是明所治，非異非無。釋曰：非異揀初義，非無揀第二。無明若無有體，何能與行為緣？經說無明能染於慧，令不清淨，明有體也。餘如彼說。
所作業果是行；
疏：二、所作業果名行者，行支也。業即罪等三業，是彼無明所起果故。故偈云：所作思業愚癡果。
而論云是中無明所作業果者，所謂名色者，此出果體。
體謂行體，即名色故。
遠公釋論云：行有三業：意業為名，身、口為色。故婆沙云名色有二。一、方便名色，二、報名色。若云名色緣識，即方便名色；若云識緣名色，即報名色。今以行為方便名色。
鈔：疏二、所作業果是行支者，於中四：一、正釋經。二、而論下，引論釋。三、此出下，疏釋論，以名色通為生死之體，以無明等是行蘊等各別法，故各自有體。行今該通，故取通體以為其體。四、遠公下，舉古釋。義無所違，但引婆沙名色緣識，此名色在因中；識緣名色，是六處別名，則似名色與識有前後義。大乘亦有互相緣義，義則不然，因、果之中，皆二互相緣。此是因中互為緣義，如下當說。
行依止初心是識；
疏：三、行依止下，識支。論云：於中識者，彼依止故。彼即是行。此中語倒，應言依彼。故論經云：依行，有初心識。謂由行熏心，有當果種，及至現行。故瑜伽云：因識為緣，相續果識，前後次第。
鈔：疏三、行依止下，識支：初、舉論；二、彼即是行下，釋論。言由行熏心等者，行謂罪等三業。唯識云：此雖纔起，無間即滅，無義能招當異熟果，而熏本識，起自功能。即此功能說為習氣。是業氣分，熏習所成，揀當現業，故云習氣。如是熏習展轉相續，至成熟時，招異熟果。此顯當果勝增上緣。釋曰：但觀所引及下瑜伽，疏文可知。
與識共生四取蘊為名色；
疏：四、與識下，名色支。初一識字，即是現行識支。識為種邊，唯是賴耶；在現行位，通於六識。今揀現非種，故云共生四蘊，識蘊已屬所依識故。
鈔：疏四、與識下，名色支，疏文有三：初、正釋經，二、引異釋，三、舉論釋共。今初，言四蘊者，謂色、受、想、行。則色蘊為色，三蘊為名。何以無識？故次釋云：識蘊已屬所依識支故。上且順經。
疏：若言四蘊曰名，羯剌藍等為色，則所依現行之識亦唯賴耶。
鈔：疏若言四蘊下，第二、引異釋。先引唯識，即第三論，引經證有第八識。下文當具引論文。言所依現行之識亦唯賴耶者，以非色四蘊為名，則名色支之中已有識竟。故唯識云：眼等轉識攝在名中。此識若無，說誰為識？釋曰：故以第八為識支也。恐有救云：名中識蘊是眼等五，識支即是第六識故。故次論云：亦不可說名中識蘊謂五識身；識謂第六，羯邏藍時無五識故。釋曰：大、小共許初七日內無五識故，故我大乘以第七識為名中識。俱舍亦云：名謂非色，即是四蘊。然其識蘊意在第六。又俱舍說唯約位說，在於識後，不說與識同時互依。上云羯邏藍等者，此云雜穢，父母不淨為雜，深可厭患為穢。而言等者，此上初位等餘四位。故俱舍總云最初羯邏藍，此云薄酪；二云次生頞部曇，此云胞也；三、從此生閉尸，此云軟肉；四、閉尸生健南，此云堅肉；五、次鉢羅奢佉，此云支節。此之五位，皆名色支。此第五位亦六處攝。下有三句，皆六處支。偈云：後髮毛爪等及色根諸相漸次而轉增，皆第五位攝。若取一生，皆名色攝，即六處、觸、受皆屬名色，故復云等。
疏：瑜伽云：俱有依根曰色，等無間依根曰名。則通五蘊為體，即四七日來，根未滿位。
鈔：疏瑜伽云下，後引瑜伽。俱有依根已見問明品。即眼等色根與識同時，名為俱有，意取五色根。等無間依者，要前念滅，引生後念故。此即瑜伽約三際出因緣體文。然此段論文，數處引用，今當具引。彼論云：云何緣起體？也。答：略說由三種相建立緣起，謂從前際中際生，從中際後際生，中際生已，若趣流轉，若趣清淨究竟。云何從前際中際生，中際生已，後趣流轉？謂如有一不了前際，無明所攝，無明為緣，於福、非福及與不動身、語、意業，若作，若增長，由此隨業識，乃至命終，流轉不絕，能為後有相續識因。此識將生果時，由外貪愛正現在前，以為助伴，從彼前際既捨命已，於現在世自體得生。在母胎中以因識為緣，相續果識前後次第而生，乃至羯邏藍等位差別而轉。在母胎中相續果識與名色俱，乃至衰老，漸漸增長。爾時感生，受業名色，與異熟果；又異熟識即依名色而轉，由必依託六處轉故。是故經言名色緣識。俱有依根曰色，等無間依根曰名。隨其所應，為六識所依，依止彼故，乃至命終，諸識流轉。又五色根，若根所依大種，若根處所，若彼能生大種，曰色；所餘曰名。由識執受諸根，隨相續故，方得流轉。故此二種依止於識，相續不斷。由此道理，於現在識緣名色。名色緣識，猶如束蘆，乃至命終，相依而轉。如是名為從前際中際諸行緣起生，中際生已，流轉不絕。當知此中依胎生者云。云何從中際後際諸行緣起生？謂中際已生補特伽羅，受二種先業果，謂受內異熟果及境界所生外增上果。此補特伽羅或聞非正法故，或先慣習故，於二果愚。由愚內異熟果，故於後有生苦，不如實知；由迷後有後際無明增上力，故如前諸行若作，若增長。由此新所作業故，說此識名隨業識。即於現法中說無明為緣，故行生；行為緣，故識生。此識於現法中名曰因識，能攝受後生果識故。釋曰：此上一段論文，三節疏要：一、出名色支體，二、亦證名色與識互依，三、證二世立三際義。下文略指，應尋此文。即四七日來者，示其分齊。
疏：論云名色與識共生故者，此言揀濫，恐人誤謂名共色生故。又云識、名色遞相依故者，釋前共義，謂識由名色得起，名色依識得存，如水與塵，互相依持，以為泥團；亦如束蘆，乃至命終，相依而轉。故上答文總名苦果為名色芽。
鈔：疏論云名色與識共生故下，三、舉論釋共。然不示名色之相，直說共生之義。然論兩句相續云名色與識共生故、識、名色遞相依故，今疏離而釋之。則前句正釋共義，初地經云名色共阿賴耶識生故。
疏又云識下，出共所以。云釋前共義者，即上所引瑜伽之意，亦同唯識第三證有第八之文。論云：又契經說：識緣名色，名色緣識。如是二法，展轉相依，譬如束蘆俱時而轉。若無此識，彼識自體不應有故。謂彼經中自作是釋：名謂非色四蘊，色謂羯邏藍等。此二與識相依而住，如二束蘆更互為緣，恆俱時轉，不相捨離。眼等五識攝在名中，此識若無，說誰為識等。釋曰：上引論文，有三節：初、正證相依義；二、謂彼經中下，即前證四蘊名，故上云下即當引論；三、眼等五下，前已引竟，一段義周，故復重引。言如束蘆者，如立二束之蘆，二頭相依，方得安立去東，西倒；去西，東倒。名色與識互依，其義亦然。下第五門亦有此喻。
疏故上答文下，引上為證。苦果總為名色，明知名色必共識俱也。然上諸文已顯體、相，未知何獨此二相依？故瑜伽問云：已說一切支非更互為緣，何故建立名色與識互為緣耶？答：識於現法中用名色為緣故，名色復於後法中用識為緣故。所以者何？以於母腹中有相續時，說互為緣故。由識為緣，於母腹中諸精、血等，名色所攝受，和合共成羯邏藍性，即此名色為緣，復令彼識於此得住。釋曰：二義中，前標即現果，名色與因識為緣，令識得住，即名色緣識義。故上行支亦以名色為體，名色總故。後義正辨入胎互為緣義，即今文所用。已知互為緣相，四蘊何獨皆稱為名？第一師云：在胎蒙昧，未辨苦、樂，微有名而已。此依分位，六處之前，識支之後，可爾。既二相依，從生至死，皆名色攝，何得稱名？俱舍論云：名唯行攝。何四皆名？總有四釋四蘊稱名之義：一師云：隨所立名，根、境勢力於義轉變，故說為名。問：云何隨名，勢力轉變？答：謂隨種種世共立名，於彼彼義轉變詮表，即如牛、馬、色、味等名。問：此復何緣標以名稱？答：於彼彼境轉變而緣。解云：已上論文，此師意者，如今時名隨於古昔名之勢力，得於義轉變詮表；或詮此境，或詮彼境，詮彼彼境，名為轉變。名既如此，四蘊亦然。謂受等四蘊隨根、境勢力，於境轉變而緣。轉變如名，故標名稱。言轉變緣者，謂緣此緣彼，名轉變緣也。
第二師云：又隨類名。此解意者，謂一切法不過二類：一者、色類，二、非色類。四蘊與名同非色類，以似名故，四蘊名名。
第三師云：隨名顯故。此解意者，謂色法粗著，不須名顯，如眼見也；四蘊微細，要須名顯，必藉名故，故標名稱也。
第四師云：有餘師說：四無色蘊，捨此身已，轉趣餘生，轉變如名，故標名稱。解云：此師約捨身，名轉變；初師據緣境，名轉變。轉變雖同，二釋別也。釋曰：上皆俱舍論，疏不斷得失。若取易知，第二、三師，理易分明，任情去取。名色增長為六處；
疏：五、六處支，謂四七日後，諸根滿位，六處明盛。名增，成意處；色增，成餘五。俱舍云：從生眼等根三和前六處。前段為明意根本有，云成五根耳。俱舍第十一：五果之中，前三胎內，餘二胎外。
鈔：疏五、六處支，於中有三：初、正釋，二、解妨，三、總結分位。初中名增，成意處者，四蘊為名之時，未分識相；今意識明了，故名為增。故上唯識云：在名中時，但有第七；今發第六，故名意處。此增增明，色增增多。云成餘五為堅肉時，未分五根，但名一色；今色根漸具，故開為五。俱舍下，引證，生眼等後三和前也。
疏前段為明下，二、解妨。謂有問言：前段經云名色增長，生五根，今何得言名色增長為六處耶？故為此通。意根本有，即是七識，故云生五根；今但意增，云成六處，明意非新生故。
疏俱舍第十一下，第三、總結分位，通結前三。小乘識支，初託胎時，識明顯故；羯邏藍等五位，皆名色支，即從第五位至未出胎皆六處攝，以第五位經時長故。餘如前辨。
根、境、識三事和合是觸；
疏：六、觸謂觸對。雖有三和，於三受因尚未了知，但能觸對。
鈔：疏六、觸謂觸對者，即根、境、識三和所生，能有觸對，故名為觸。俱舍頌云：觸六三和生。觸雖是一，據識分六。小乘有難云：五識根、境許同時起，可得三和。意根過去，識居現在，法或未來，何得三和？彼有二釋：一云：意法為因，發識為果，即三和義；二云：意、法、識三，同一觸果，即三和義。上之二釋，不約同世而說三和。若大乘宗，七為意根，俱得同世。然薩婆多，離三和外別有觸法，是心所法。若經部師，三和即觸。正順今文。然此六觸攝之為二：前五名有對觸，意觸名增語觸。觸雖無對，所依眼等是有對，故依主受名。增語是名，名能詮表，增勝於語。眼等五識唯緣青等，不緣青名；意識能緣青等，亦緣於名。從境立名，名增語觸。
疏雖有三和下，即俱舍意。頌云：於三受因異未了知名觸。三受因者，謂三受境。境能生受，故名為因。即出胎後三兩歲來，即未了三，故不名受。
觸共生，有受；
疏：七、受支。分別三受，領納於觸，名觸共生。此前四支唯約現行。
鈔：疏七、受支，俱舍云：在淫愛前受。謂五六歲去至十四五來，已了三受因差別相，未起淫愛，但名為受。涅槃云染著一愛，名之為受，謂衣、食愛。俱舍頌云：從此生六受五觸身餘心。謂於六觸生於六受，謂眼觸為緣所生諸受等。六中前五名為身受，依色根故。色根聚集，即名為身，身之受故；意觸所生，名為心受，心之受故。領納於觸，已如前釋。
疏此前四支下，總結行相。若小乘說，約位明支，五皆現行；今就大乘，識支通種，故四現行。
於受染著是愛；
疏：八、愛支。以三受中樂受纏緜希求，故云染著，即是中、下品貪。此雖通緣內、外二果，諸論多取緣外境愛，增上果生。
鈔：疏八、愛支，俱舍云：貪資具淫愛。謂十五六後，貪妙資具，淫愛現行，未廣追求，但名為愛。然疏云樂等纏緜希求者，等字等餘二受；纏緜約樂受，希求通二故。俱舍云：從此三受引生三愛，謂由苦逼，有於樂受發生欲愛，或有於樂、非苦非樂受發生色愛，或有唯於非苦非樂受生無色愛。
疏即是中、下品貪下，皆唯識論文。
愛增長是取；
疏：九、取支。雖攝餘惑，而愛潤勝，故說是愛增。然上二支通現及種。
鈔：疏九、取支，俱舍云：徧馳求名取。取謂貪也。年既長大，貪五欲境，四方馳求，不憚勞倦。愛、取別者，初起名愛，相續轉盛，別立取名。從雖攝餘惑下，即唯識論文。正是彼論會此經文。
疏然上二支通現及種者，愛支初起，即是現行，當念即能熏識成種。依此愛種，而生於取，取即現行。是故經云：愛增為取。下會四緣中，愛望於取有因緣者，以愛種子增成於取，取即愛種之現行故。故同一貪，初心為愛，轉盛名取，即此愛種便是取種。是故二支皆通種、現。
取所起有漏業為有；
疏：十、有支。由四取心中所起諸業，故名有漏。此業親能招當果，故名之為有。此約三世，不同前段愛、取合潤業等名有，此前之業已隔現行名色等故。
鈔：疏十、有支者，俱舍云：有謂正能造牽當有果業。由馳求故，積集能牽當有果業，業名為有。若言有當果故，此則有者但是有、無之義；若言當有之果，則有是三有。故唯識云：俱能近有後有果故。則有有二義：一者、能有彼果，二者、當有。今能有彼，因從果稱，故業名有。然唯識論雖約二世，有義不殊。
疏此約三世者，對前揀濫，在文可知。
從業起蘊為生；
疏：十一、生支。約增上緣，云從業起。始從中有，未衰變來，皆名為生。
鈔：疏十一、生支，言約增上緣，云從業起者，以經云從業起蘊名生故。業是善、惡，生是無記異熟果故。若約因緣，從二取種親生於生。義如前說。
疏始從中有下，彰其分齊，亦唯識文。言從中有者，中有陰滅，後有陰生故。未衰變者，四十已來。若俱舍云結當有名生，從此捨命，正結當有。此位五蘊，總名為生；當來生支，即如今識。當來生顯，立以生名。此與涅槃，一無有二。故云：現在識名生，現在名色、六處、觸、受名為老死。據此經、論，生支位局，唯初託胎；名色位後，皆屬老死。不同唯識。
蘊熟為老，蘊壞為死。
疏：十二、老死，即諸衰變位名為蘊熟。
故上二支，體通五蘊，唯是現行；
欲令生厭，合五成二，以顯三苦。老非定有，附死立支。別離等五，餘時雖有，死時多故，偏就死說。然此一段有支亦通一生前後建立。餘支可知，唯生一種通取於前耳。思之。
鈔：疏十二、老死支，疏文有三：初、正釋文，第二、示體，第三、解妨。今初，即諸衰變位者，亦唯識文。四十已後，容顏漸衰，即屬於老。若俱舍云至當受老死，義如生支中說。
疏故上二支，體通五蘊，唯是現行者，第二、示體。然上引俱舍，彼約分位緣起，一一支下，皆有彼位五蘊；及無明顯，故立無明名等言。則十二支，皆具五蘊。今從增勝，有具、不具，故結此二具五蘊也。餘不結者，隨本支體，而為蘊攝。種、現亦然，雖是於苦，不同上識通於種、現。
疏欲令生厭下，第三、通妨，略有三妨。一云：未來生、死即現識等，何以現在立五，未來立二？俱舍通此，但云略果及略因由中可比二。現在五果，未來說二，故云略果；現在二惑，過去說一無明，故云略因。由中已廣，故初、後略。比二，可知。過此更說，便為無用。上即論意。若爾，何不初、後目所不覩？廣說因、果，可比於中。是故應言：示迷本際，因合一惑；現所起惑明示始、終，令其不行。當相辨差，別示五位；當果令厭，合為老死。然唯識論雖約二世，亦有此問。論云：何緣所生但立生、老死，所引別立識等五支？答云：因位難知差別相，故依當果位，別立五支。果位易了差別相，故總立二支，以顯三苦。則今疏文含於二意：欲令生厭，合立二支，即是前意；合立二支，以顯三苦，即唯識意。謂生顯行苦，老顯壞苦，死顯苦苦。唯識雖約種、現不同，三苦生厭，三世宜用。
疏老非定有者，亦唯識文。應有問言：老位極長，何不別立？答意云：謂有夭逝，不至老故。
疏別離等五下，三有妨云：別離憂、悲等，自少及長，皆悉有之。何為附在老死支中？通云多故。復應問言：老既不定，附死立支。病亦不定，何不附立？答云：病又不徧，兼不定故；老徧三界，故附立支。諸趣界中，除中夭者，皆有衰相故。復應問言：名色不徧，何故立支？謂色界全，欲界化生，六處頓起，何有名色？唯識答云：定故立支。胎、卵、濕生，六處未滿，定有名色故。又名色支亦是徧有。有色化生，初受生位雖具五根，而未有用，爾時未名六處支故。初生無色，雖定有意根，而不明了，未名意處，故有名色。由斯論說：十二有支，一切一分，上二界有。即是唯識引瑜伽第十文也。餘如前說。
疏然此一段有支亦通一生下，第二、以義重釋，謂即於今生，初、迷諦理，二、即作業，三、業依初心為識。如下一念緣生，但通取一生長時，故云前後建立。
言唯生一種通取前者，謂有問言：既云一生，生在初託胎時，今居有後，那言一生？故今答云：通取前來諸增長位皆從有起。此有雖是過去之有，但取所生以成十二，亦可有支之後所起五蘊即名為生。既云義取，不可剋定。
死時離別，愚迷貪戀，心胸煩悶為愁，涕泗、咨嗟為歎，在五根為苦，在意地為憂，憂、苦轉多為惱。如是但有苦樹增長，
無我，無我所，
無作，無受者。
復作是念：若有作者，則有作事；若無作者，亦無作事。第一義中俱不可得。
疏：後逆觀中，一、結是苦樹，謂無明、行引識至受，為苦芽；愛緣引受至有，是守養；生、老死為苦樹。從芽守養是增長義。又於現法中，無明造業，為小苦樹；若愛、取潤，則得增長。不潤，尚滅，況更增耶！又初二為根，次二為身，次三為枝，次三為華，後二為果。無我，無我所結成無我。無作，無受結成於空。復作是念下，以我況法結成勝義故。
鈔：疏後逆觀中，疏文分二：先隨文正釋，後結成甚深。前中自有四節：一、結成苦，二、結無我，三、結於空，四、結成勝義。苦中自有三節：一、二世因、果相望，唯取七苦為苦樹，惑、業五因為苦緣，故五種為苦芽，二果為苦樹。此瑜伽第十。二、又於現法下，以因為果，云於現法中。現法之時亦是二世之義。言潤，則增長者，亦潤行種及識種耳。三、又初下，通取十二緣。若因若果，為一苦樹。無明發業，故為苦樹根；若不發業，不受後有果故。識與名色為苦樹身，以識與名色從因至果互相依持，為生、死體故。次六入、觸、受依名色上開顯增長，對境領受，如枝依身，而開別故。約二世說，但是因中約果說耳。次愛、取合潤成有，決定當生，故喻如華。上十為因，故後二是苦果。上三皆依二世。後之一釋可通三世。依過二因，招識、名色之體，而為樹身。六入、觸、受現行開顯等為枝，已是苦樹竟。依上復起當因，故三為華；感當二果，為苦樹果。則雖是一樹，義有兩重。
疏無我下，二、結成無我，易知。疏無作，無受下，三、結成於空者，經有者字，則似人空；人空即上無我。今無作、受之體，在因為作，在果為受。能作能受，即是於我；所作所受，同號我所。然我為能作，唯勝論義。若數論師，我非能作，冥性能作。既能作望我，有同、不同；所作、受等非局我所，則自在等亦名作者。故該一切因、果之法，名為顯空。是則無明亦為能作，行為所作；又行為能受，識等為所受。則亦無性，皆悉空寂。
疏復作下，四、結成勝義者，上顯無病，所病有異；今明空理，一理無差，故異上空。
疏：故瑜伽說：由十種相，緣起甚深：六義依無常，一義依苦，一義依空，二義依無我。今初一、從自種子，亦待他緣；二、從他，亦待自；三、俱從，無作用；四、此二因性非不是有此四義即前段中但因緣故集，無有集者；五、雖無始來其相成就，而剎那滅；六、雖剎那滅，而似停住此二即前任運而滅，亦無滅者。一義依苦者，一味苦相，而似三相，故結云苦樹。一義依空者，謂離有情作者、受者，然似不離顯現，即今無作，無受。二義依無我者，一、雖實無我，似我相現，即今無我、我所；二、依勝義諦，雖不可說，而言諸法自性可說，即今復作是念已下經文。十義備矣。
由前緣相皆是似義，故逆觀中直顯真實，性、相無礙，故為甚深。緣起之觀，正在於此。又無作、作者，即顯緣生，非天、人作。若佛出世，若不出世，安住法性、法住、法界。故於此一觀已為甚深，況加後二！
鈔：疏故瑜伽說下，第二、總顯甚深。於中三：初總標，次別釋，後結會。今初，言甚深者，瑜伽第十云：問：如世尊說緣起甚深，此甚深義，云何應知？答：由十種相，應知緣起甚深之義，謂依無常義、苦義、空義、無我義說。釋曰：下直釋十義。但云依無常義者，便列十義。今疏取下釋意，便總配云六義依無常，一義依苦等。
疏今初一、從下，即第二、別釋。初釋無常六義。然此文難解，如從自種子，亦待他緣與第二句從他，亦待自，二句何別？故每句中皆有兩義：從自種子，是自生義；亦待他緣，不自生義。下三例之。故雜集第四云：又諸法不從自生，亦不從他生，不共、不無因生，非不自作、他作因緣生。是故甚深。故不自生，亦從自生；二、不他生，亦從他生；三、不共生，亦從共因緣生。上三句中，皆有二義。若唯自種生，非曰甚深；若唯不自生，亦非甚深。故一句兼二，方曰甚深。正同中論因緣所生法，即空、即假、即中之義。雜集釋不自生等，自有二義，至第八門當知。下總結云：若緣起理，非自非他。遣雙句者，猶為甚深，況總亡四句！是故緣起最極甚深。釋曰：不見此論，瑜伽難了。故從自種子，是自生義；亦待他緣，即以他遣自義。二、從他者，是他生義；亦待自者，以自遣他義。三、俱從者，共生義；無作用者，以無性遣共義。四、此二因性非不是有者，以共功能遣無因義。前之三句有無性、緣生二義，故皆有存、亡；第四句不立無因，故唯有以共遣無因義耳。五、相雖成就，而不礙滅。六、滅而似停。初之四句就緣所生法，以論甚深；五、六二句以所生法對有為之相，以論甚深。前四以是緣生之法，是故無常；後之二句，剎那滅故，是故無常。餘文可知。
疏由前緣相皆是似義下，第三、結會甚深。於中二：初、約真實智結，二、約法住智結。故瑜伽云：應以幾智知緣起耶？答：以二智，謂法住智及真實智。云何真實智？謂如觀甚深義。然瑜伽甚深之義，皆性、相對說。如云從自種子是相，亦待他緣是性，謂以他破自，顯不自生故。餘如上說。今經逆觀唯顯不自生義，不顯從自種子義，以從自種子即是識為種，復起後有生及老死，故此不說。十義皆然，故云由前緣相皆是似義。十箇似義皆在相中，故特由性、相無礙，故曰甚深，云正在於此。
疏又無作、作者下，第二、約法住智，結成甚深。故瑜伽云：云何法住智？謂如佛施設開示，無倒而知。次重徵釋，云：問：如世尊言是諸緣起，非我所作，亦非餘作。所以者何？若佛出世，若不出世，安住法性、法住、法界。云何法性等。答：是諸緣起無始時來理成就性，是名法性；如成就性以無顛倒文句安立，是名法住；由此法住以彼法性為因，是故說彼名為法界。釋曰：但觀論文，疏自明了。
疏：二、約大悲隨順觀者，四觀之中，此第一門即當第一愚癡顛倒觀。
論總釋，云：隨所著處，愚癡及顛倒，此事觀故。謂十二因緣是所著處，癡迷性、相，倒執我所。下別釋意，明癡隨所迷立二顛倒：一、從初至則無生處，明迷緣性之無我，執我成倒。以著我故，則世間生，明是顛倒；若離此著，則無生處，反顯此著必是顛倒。二、復作下，竟初一門，明愚緣相之緣生疑惑顛倒。謂無智故，常求有、無。滯斷、常之二塗，故云疑惑；致緣相之相續，明是顛倒。今菩薩順彼眾生愚、倒之事，起悲觀察，名為事觀。
鈔：疏二、約大悲下，疏文有二：先標章；後論總下，解釋。於中三：一、總釋，二、別釋，三、卻釋事觀。今初，先舉論。謂十二下，疏釋論。遠公亦云：不緣無我，故曰愚癡；謬執有我，稱曰顛倒。此言小局。
疏下別釋下，二、別開二倒。前意由迷緣性，故是愚癡；無我執我，故是顛倒。從以著我故下，論舉經意，明倒所以。第二意明迷於緣起，不知從緣無真實故，即是愚癡；疑惑不決，即是顛倒。從謂無智故下，以經釋成。無智求有，釋成愚癡；滯斷、常下，釋成疑惑。致緣相之相續，釋疑是倒義。
疏今菩薩下，三、卻釋總中事觀。二倒相顯，事義方明，故在後釋。
疏：三、約一切相智觀。九觀之中，此門攝第一觀全及第二之半。
謂初成、答二文，名染淨分別觀。此有二意：一、著我為染，離我為淨。二、著我，故緣相生為染；離我，故緣相滅為淨。後相經文即屬第二依止觀，謂雖依第一義，以不知故，即起諸緣，是為染依；見第一義，諸緣則滅，便為淨依。
相諦觀中不知，故成緣相；大悲觀中不知，便為顛倒。
然上相續一門，經文無二，隨義分三：初明倒惑起緣，實無有我，成一切智觀；次順癡倒事，成道相智觀；後委究解惑染、淨性、相，成種智觀。又初順根本，次順後得，後即無礙。雖無我所，不壞相故，而起大悲。能、所本空，悲而無著；雙窮性、相，不滯自、他。三觀一心，成無礙智，甚深般若寧不現前！一門尚然，況加餘九！
鈔：疏三、約一切相智觀，文中四：一、彰門所攝。言及第二觀之一半者，第二即依止觀。依止有二：一、依第一義，即是相續門；二、依一心，即第二一心所攝門。第一義一心故但半耳。二、謂初成、答下，別顯二觀。初染淨有二：前意約因，後意約果。即雜集等染淨義。三、相諦觀中下，舉其二觀，顯此為勝。以前二觀但有不知，今具知、不知為染淨，故深細也。
四、然上相續下，總結一門深廣之相。於中三：初、成橫對三乘三智，三智之義已如前配；二、又初順根本下，局大乘三智，然通因、果；三、雖無我所下，融其三智而成一心。初、空即假故，不礙起悲；二、能、所本空下，假不礙空，悲而無著；三、雙窮下，即空即假，不滯自、他自即根本，他即後得；四、三觀一心下，總結無礙，成般若因；五、一門下，結歎深廣。
佛子！此菩薩摩訶薩復作是念：三界所有唯是一心。
疏：第二、一心所攝門中，然此一門乃含多意，且分二別：一、攝末歸本門；二、如來於此下，本末依持門。今初，依論三觀，初約相諦，即當第二第一義諦觀。論生起云：云何第一義差別？如是證第一義，則得解脫彼觀故。此明修觀所以，以第一義是緣生之性。若見緣性，則脫緣縛，故修彼觀。而論經雖云皆一心作，意取能作一心，故云第一義觀。
鈔：第二、一心所攝門，疏今初，依論三觀下，疏文有二：先略釋經，後廣開義。今初，先舉論；後此明修觀所以下，疏釋論文。從而論經雖云下，後釋立觀所以。以若取三界虛妄，即是所作，便屬世諦；今取能作為第一義。
疏：論云：但是一心者，一切三界唯心轉故。此言則總。轉者，起作義，亦轉變義。
鈔：疏論云：但是一心下，二、論釋經。從此言則總下，疏釋論。上取觀名，唯是能作；今云三界唯心轉故，則通能、所。然能、所有二：若法性宗中，以第一義隨緣成有即為能作，所有心、境皆通所作，以不思議熏、不思議變是現識因故。若法相宗，第一義心但是所迷，非是能作；有三能變，謂第八等。故一卷唯識論云：又復有義：大乘經中說三界唯心。唯是心者，但有內心，無色、香等外諸境界。此云何知？如十地經說三界虛妄，但是一心作故。心、意與識及了別等，如是四法，義一名異。此依相應心說，非不相應心說。心有二種：一、相應心，所謂一切煩惱結使、受、想、行等，皆心相應。以是故言心、意與識及了別等，義一名異故。二、不相應心，所謂第一義諦常住不變，自性清淨心故。言三界虛妄，但一心作，是相應心。今依法性，故云第一義心以為能作。
言轉者，起作義，亦轉變義者，即唯識意。彼論第二總釋三能變，云：能變有二：一、因能變，二、果能變。釋此二變，皆云生起，故彼論云：一、因能變，謂第八識中等流、異熟二因習氣：等流習氣由七識中善、惡、無記熏令生長，異熟習氣由六識中有漏善、惡熏令生長。釋曰：種子生現行，名因習氣。論中，先標，後釋。等流即七識中三性種子各生自現，唯除第八，不能熏故；異熟習氣唯除第七，七是無記，非異熟因。前是因緣，此增上緣。論云：二、果能變，謂前二種習氣力故，有八識生，現種種相。釋曰：即前二因所生現果，謂有緣法能變現者，名果能變。種種相者，即第八識相應心所相、見分等。論別釋云：等流習氣為因緣故，八識體、相差別而生，名等流果，果似因故。釋曰：即以現識三性種子各自生現。論云：異熟增上緣感第八識，酬引業力，恆相續故，立異熟名；感前六識，酬滿業者，從異熟起，名異熟生。不名異熟，有間斷故。即前異熟及異熟生名異熟果，果異因故。釋曰：八識是總果，故是異熟主；主引生餘，感六識業，名之為滿業等。以上論文皆以生起而釋變義，故疏云轉即轉生，亦轉變義。又下論中釋第二能變，依彼轉緣。彼云：轉謂流轉，顯示此識恆依彼識取所緣故。彼疏釋云：流是相續義，轉是生起義，謂依第八，或種或現相續起義。又彼論第一釋由假說我法有種種相轉，云：轉謂隨緣施設有異。又云：彼相皆依識所轉變，而假施設。又云：變謂識體轉似二分。釋曰：言彼相者，即上我、法。識體即是自證分，此相、見俱依自證起故。上來正意為證以起、以變釋論轉字，然已具於能變之相。前後經疏，皆要此文。
疏：然此一文，諸教同引，證成唯心。
鈔：疏然此一文下，第二、廣開章門。於中有三：初、總標舉，云唯識、攝論等，皆指華嚴一心作義。
疏：云何一心而作三界？略有三義：一、二乘之人謂有前境，不了唯心；縱聞一心，但謂真諦之一；或謂由心轉變，非皆是心。二、異熟賴耶名為一心，揀無外境，故說一心。三、如來藏性清淨一心，理無二體，故說一心。此初一心，菩薩不為此觀；後二一心，經意正明，通於三觀：約清淨一心，為第一觀；通此二心，為後二觀。後二一心，略如問明。
鈔：疏云何一心下，第二、徵起略釋。
疏：廣開有十：初之一門，假說一心，謂實有外法，但由心變動故；下之九門，實唯一心。
鈔：疏廣開有十下，第三、開三為十。上三義中，初一不開，開第二為次三，開第三為後六，然皆從寬至狹。
疏：二、相、見俱存，故說一心，此通八識及諸心所，并所變相分，本、影具足，由有支等熏習力故，變現三界依、正等報，如攝大乘及唯識等諸論廣說。
鈔：二、相、見俱存者，唯識正義，四師各立，已見問明；今此從多，故云相、見。八識心王及諸心所，皆有二分：當體即見分；從并所變相下，即是相分。相有二義：一識所頓變，即是本質；識等緣境，唯變影緣，不得本質。言由有支等者，影變因、果，已如上說。
疏：三、攝相歸見，故說一心，亦通王數，但所變相分，無別種生；能見識生，帶彼影起。如解深密經、二十唯識、觀所緣緣論，具說斯義。
鈔：疏三、攝相歸見等者，然初及四、五，皆唯識所破故。彼論初云：又為開示謬執我法、迷唯識者，令達二空，於唯識理如實知故。此破凡、外，今文所無。次論復云：有迷謬唯識理者。釋曰：下皆護法廣破四師。此標也。次論云：或執外境如識非無。釋曰：此即有宗，依十二處教，執心、境俱有是第一義。論云：或執內識如境非有。釋曰：此破清辨，依密意空教，撥識亦無。論云：或執諸識用別體同。釋曰：即大乘一類菩薩，言八識體唯是一也。如一水鏡，多波像生，即當此中第五義也。論云：或執離心無別心所。釋曰：此即經部覺天所計，以有經言：士夫六界，染、淨由心，無心所相。雖於蘊中亦有心所，但於識上分位假立，無別實有。然清辨計，雖撥皆空，強違中道，而立唯境。順世亦立唯四大種，成有情故。若依此義，應有四句：清辨、順世，有境無心；中道大乘，有心無境；一切有部，有心有境；邪見撥無，都無心、境。然其有王無所，即此第四，而今指經論，與彼不同。然第三義言如解深密者，即第一經心意識相品第三廣慧菩薩問佛菩薩於心、意、識祕密善巧，佛答云：廣慧！當知：於六趣生死，彼有情及四生身分生起，於中最初一切種子心識成熟，展轉和合，增長廣大，依二執受：一者、有色諸根及所依執受；二者、相、名、分別、言說、戲論習氣執受。有色界中具二執受，無色界中不具二種。釋曰：無色不具，即無色根，則唯有相、名、分別習氣，明是唯見。次下經又云廣慧！阿陀那識為依止，為建立，故六識身轉，謂：眼、耳、鼻、舌、身、意識。此中有識，眼及色為緣生眼識，與眼識俱隨行，同時同境，有分別意識轉等，則知皆是唯立見分。此見亦即安慧所立。一自證分，謂多立有相、見二分，去相取見，為自證耳。
言二十唯識者，亦名唯識二十論，有二十偈故。世親菩薩造，唐三藏譯。最初即云：安立大乘三界唯心，以契經說三界唯心。心、意、識、了別，名之差別。此中說心、意兼心所，唯遮外境，不遣相應。內識生時，似外境現，如眼有翳，見髮、蠅等，於中都無少分實義。釋曰：此亦明唯心義。復有一卷唯識論，天親菩薩造，後魏瞿曇般若流支譯。細尋乃是二十唯識同本異譯，而文稍顯著。先列二十偈。初偈云：唯識無境界以無塵妄見如人目有翳見毛月等事。偈竟，問云：初偈明何義？答曰：凡作論，有三義：一者、立義，即是初句；二者、引證，即第二句；三者、譬喻，即下二句。下文廣釋，亦明外相無實，唯心現故，名攝相歸見。
言觀所緣緣論者，但有兩紙，陳那菩薩造。論云：諸有欲令眼等五識以外色作所緣緣者，或執極微，許有實體能生識故；或執和合，以識生時帶彼相故。二俱非理。所以者何？極微於五識設緣非所緣彼相識無故猶如眼根等。釋曰：此破前極微生識，長行破意云：眼等能發識，識上無眼相。極微能發識，識豈有微相？故無所緣。又偈云：和合於五識設緣非所緣彼體實無故猶如第二月。釋曰：觀長行意，此破上和合以生識，謂彼執言堅等多相和合一處有，是現量境，能發於識。破意云：和合法無實故，如眼錯亂，見第二月。釋曰：以無上二相，唯有於識，故名攝相歸見。然陳那立於三分。今言無相者，相實無故。下正義云：彼所緣緣非全不有。內識如外現為識所緣緣許彼相在識及能生識故。釋曰：長行內識似外境現，為所緣緣，許眼等識帶彼相起，及彼生識故。結云：諸識唯內境相為所緣緣，理極成也。則非全無相，相全屬識，故云歸見。然上疏引，皆賢首意，欲成十義，故復引之。法相立識，如前所引唯識論辨。
疏：四、攝數歸王，故說一心，唯通八識，以彼心所依王無體，亦心變故，如莊嚴論說。
鈔：疏四、攝數歸王，故說一心，唯通八識，以彼心所依王無體，亦心變故，如莊嚴論者，具名大乘莊嚴經論，無著菩薩造，有十三卷。第四卷述求品第十二中有此意也。論云：自界及二光癡共諸惑起如是諸分別二實應遠離。釋曰：自界謂自阿賴耶識種子，二光謂能取光、所取光。此等分別，由共無明及諸餘惑，故得生起。如是諸分別二實應遠離者，二實謂所取實及能取實；如是二實染、淨，應求遠離。釋曰：此說求染、淨，亦攝末歸本義。第五卷初同此品說求唯識人，云：能取及所取此二唯心光貪光及信光二光無二法。釋曰：求唯識人應知能取、所取，此之二種唯是心光半。。如是貪等煩惱光及信等善法光，如是二光亦無染、淨二法。何以故？不離心光，別有貪等、信等染、淨法故。二光亦無二相。偈云：種種心光起如是種種相光體非體故不得彼法實。釋曰：種種心光，即是種種事相，或異時起，或同時起。異時起者，謂貪光、瞋光等；同時起者，謂信光、進光等。光體非體等者，如是染位心數、淨位心數唯有光相，而無光體。是故世尊不說彼為真實之法。釋曰：上二偈即是正意也。其釋曰字，皆論文。
疏：五、以末歸本，故說一心，謂七轉識皆是本識差別功能，無別體故。楞伽云：藏識海常住境界風所動種種諸識浪騰躍而轉生。又云：譬如巨海浪無有若干相諸識心如是異亦不可得。既云離水無別有浪，明離本識無別前七。
鈔：疏五、以末歸本下，其五、六、七三門全同問明，但為明自淺之深，故復重說耳。後之三心，即玄中具，謂唯心所現故，法性融通故等說。
疏：六、攝相歸性，故說一心，謂此八識皆無自體，唯如來藏平等顯現，餘相皆盡。經云一切眾生即涅槃相等，楞伽云不壞相有八無相亦無相，如是等文，誠證非一。
疏：七、性、相俱融，故說一心，謂如來藏舉體隨緣，成辦諸事，而其自性本不生滅，即此理、事渾融無礙。是故一心二諦，皆無障礙。起信云依一心法，有二種門乃至不相離故，又密嚴云佛說如來藏以為阿賴耶及如金與指環喻等，又勝鬘云自性清淨心，不染而染，難可了知；染而不染，亦難可了知，皆明性淨隨染，舉體成俗，即生滅門；染性常淨，本來真淨，即真如門。斯則即淨之染，不礙真而恆俗；即染之淨，不破俗而恆真。是故不礙一心，雙存二諦。深思，有味。
疏：八、融事相入，故說一心，謂由心性圓融無礙，以性成事，事亦鎔融，不相障礙。一入一切，一中解無量等。一一塵內各見法界，天、人、修羅不離一塵。其文非一。
疏：九、令事相即，故說一心，謂依性之事，事無別事；心性既無彼、此之異，事亦一切即一。上文云一即是多多即一等。
疏：十、帝網無礙，故說一心，謂一中有一切，彼一切中復有一切，重重無盡，皆以心識如來藏性圓融無盡故。
疏：上之十門，初一小教，次三涉權，次三就實，後三約圓中不共。若下同諸乘，通十無礙。一部大宗，非獨此品，隨一一門，成觀各異，可以虛求。
鈔：疏上之十門下，二、約教分別，即具五教。涉權是始教。就實通二：一即終教，終教亦名實教故；其攝相歸性亦通頓教，以後三教皆同一乘，並揀於權，故頓亦名實。後三圓融，即是圓教。而言不共者，圓教有二：一、同教，二、別教。別即不共，不共實、頓故。二同教者，同頓同實故。今顯是別，故云不共。
疏若下同諸乘下，約融通說。若下同同教一乘，即收次三就實；若同於三乘，亦收前四。以其圓教如海包含，無不具故。
疏：第二、本末依持門。此下終於十門，皆是世諦差別。
鈔：疏第二、本末依持門，疏文有六：一：標門分齊，即八門半。
疏：緣相本寂，但應觀真，何以復觀世諦差別？
鈔：二、緣相下，假問徵起。
疏：論云：隨順觀世諦，即入第一義故。
鈔：三、論云：隨順下，引論正答。全同涅槃十二佛答文殊義，已見玄文。
疏：俗為真詮，了俗無性，方見真耳。
鈔：四、俗為真詮下，疏釋論意。
疏：中論云：若不知世諦不得第一義故。
鈔：五、中論云下，引他論證，即四諦品，亦見上文。
疏：此觀有六：一、何者是染染依止觀，即雙辨能依、所依。攝此半門。二、因觀，觀染因故。攝次二門。三、攝過觀，唯苦集故。四、護過觀，護凡邪見故。五、不厭厭觀，防小慢故。上三次第各攝一門。六、深觀，顯因緣之理，妙過情取故。此攝後三門。
鈔：六、此觀有六下，依總開別，謂於世諦八門半中為六觀故。於中有三：初、列釋，二、料揀，三、別釋初門。今初，一一觀中，文皆有二。觀字已上，依論標名；觀字向下，是疏辨意。因有自、他，故須二門，即染依止名為他因，第二因觀名為自因。染有四句，故攝三門。他因即第三自業助成，自因即第四不相捨離，故皆染因。攝過即第五三道不斷門，謂惑、業、苦，惑、業是集故。護過即第六三際輪迴門，說此能除外道三過。三過如下。不厭厭觀即第七三苦集成門，凡、小不厭，菩薩厭故。深觀即後三門，四句求生不可得，故無生而生，故曰深觀。豈同情取？
疏：六中，初二建立染相，次一就染觀過，次二正觀防非，後一觀行深極。
鈔：疏六中，初二下，第二、料揀，攝六為四。初二染相者，一即能依、所依，二即自因、他因，皆迷染相。下三可知。
疏：今此半門即染依止觀，因緣有分為染，而此染相依止一心故。論云：此是二諦差別。以純真不生，單妄不成。一心之真、雜染之俗，此二和合，有因緣集。
鈔：疏今此半門下，第三、別釋中二：初出論意，後科文。今初觀，因緣有分為染者，此論自釋何者是染分。分即支義。從而此染下，釋染依止。此即論主生起之文，而論但云因緣有分，依止一心，疏開釋之。次論云：此是二諦差別者，是論解經，具云：此是二諦差別一心雜染和合因緣集觀。疏文略耳。從以純真不生下，疏釋。
如來於此分別演說十二有支，皆依一心，如是而立。
疏：經中三：初總，謂依一心，分別十二，則十二為一心所持。而特言如來說者，一心頓具，非佛不知故。謂顯如來過去覺緣性已，等相續起，展轉傳說故。
何以故？
疏：次徵意云：十二有支，三世行列，前後引生。何以今說皆依一心？
隨事貪欲，與心共生，心是識，事是行，於行迷惑是無明，與無明及心共生是名色，名色增長是六處，六處三分合為觸，觸共生是受，受無厭足是愛，愛攝不捨是取，彼諸有支生是有，有所起名生，生熟為老，老壞為死。
疏：後釋中，論無別解。古來諸德但云離本識心，一切不成，而其釋相經生越世。此雖不失依持之義，未為得旨。
鈔：疏後釋中，論無別釋下，疏文分三：初、略彈古釋；
疏：今謂說主巧示，非唯三世不離真心。今一念心頓具十二，彌顯前後不離一心。此同俱舍第九，明剎那十二因緣也。
鈔：二、今謂說主下，標示正義；
疏：是以此一門中含多緣起：一、含攝論二種緣起。彼第二云：若略說緣起，有二：一、分別自性緣起，謂依阿賴耶識，諸法生起，即今一心依持；二、分別愛非愛緣起，謂十二緣起於善、惡趣能分別愛非愛種種自體為緣性故，即通今釋文，乃前後九段。
鈔：三、是以此門下，總顯包含。於中三：初、約體攝二，二、約義攝五，三、約時攝六。今初，一、自性緣起者，即二取習氣；二、愛非愛緣起，即諸業習氣，全同唯識由諸業習氣二取習氣俱前異熟既盡復生餘異熟也。
疏：二、含俱舍第九四種緣起：一者、剎那，二者、連縛，三者、分位，四者、遠續。
鈔：疏二、含俱舍下，即第二、約義攝五。於中有三：初、標列。標列唯四。何言攝五？下有例釋同時同體義故。
疏：後三通餘九門。
鈔：二、後三下，指三在後。
疏：此中正當第一。彼云：云何剎那？謂剎那頃由貪行殺等，具有十二。彼廣說相，與此大同。故今不必依次，意顯一心頓具。隨事貪欲，與心共生者，此則總指所行之事。貪事非一，隨取一事，於一念中則具十二。謂行此貪事，必依心起，復了別前境，故心即識支。事是行者，貪事即是意業之行。若形身、口，亦是二行。不知貪過能招於苦，名於行迷惑。與無明及心共生是名色者，名色是總，為二所依，名與共生，故晉經云識所依處為名色。故俱舍云識俱三蘊，總稱名色，意明以受蘊自是受支故。
名色增長是六處者，不生五識，唯名十界；五識依生，乃名十處。識依相顯，即是增長。增長之言，宜譯為開顯。俱舍云：住名色根，說為六處。謂六根是別，以別依總，開成於六，稱住名色。貪必對境為觸，受必領觸。貪即是愛，名受無厭。愛攝不捨，即是欲取。愛、取潤前六支成有，故但前諸有支生即是有義。有所起者，即前諸法起便是生義。生熟為老者，物生即異故。老壞為死者，剎那滅故，又依大乘當相壞故。故經云：初生即有滅不為愚者說故。
鈔：三、此中正當第一下，別釋剎那，即消經文。於中有三：初、別釋，二、總結，三、例釋同體。今初，疏故今不必依次者，初即識支，二是行支，三方無明，故不依次。而俱舍具有十二。下云癡是無明，思即是行，猶依次第。況不依次，非一剎那。
疏謂行此貪事，必依心起下，識支。然有二義：一、依心起，是大乘義，即八識心；復了別下，即俱舍意，於諸境界了別名識。
疏不生五識，唯名十界等者，十界即五根、五境，以十八界根、識別故。若明十二處，攝識在根，故云五識依生，乃名十處。五根加意，故云六處，大乘意根異識支故。俱舍小乘，即第六識是識支體，故云住名色根，說為六處。彼疏釋云：眼等五識住名色根，故說五根，以名六處；雖即勝是五，六處攝故。
疏貪必對境者，釋觸也。論云：六處對餘和合是觸。釋云：餘謂識境。釋取，順經，云是欲取；若俱舍，云與此相應諸纏名取。彼疏釋云：即無慚、無愧、昏沈、掉舉等，與貪相應也。釋有，順經，云諸支生；若俱舍，云所起身、語二業名有。老壞為死全同論文，剎那滅故是彼疏釋。
疏：此若不斷，則名連縛。十二支位五蘊，皆名分位，即此順後無始來有，名為遠續。
鈔：疏此若不斷，則名連縛下，第二、略釋餘三緣起。論云：連縛者，如品類足論，謂徧有為；十二支位所有五蘊，皆分位攝；即此懸遠相續無始，說為遠續。上皆論文。釋曰：連縛要因果無間相連起也。若情、非情，皆有生滅，念念相續，故剎那、連縛徧一切有為，云謂徧有為。分位緣起，要約順生受業及不定業三世十二支五蘊分位。若遠續者，即前分位遠相續耳。故論云即此相續。順正理論云：遠續緣起，謂前、後際有順後受業及不定業，無始流轉，如說無明有愛，本際不可知等。連縛緣起，取相鄰接，相繫不斷。彼疏云：遠續唯隔越，連縛唯無間。遠續唯異熟因，若兼無情，亦同類因。連縛定非異熟，異熟因非連縛故；通同類、徧行、能作，除相應、俱有，此二非前、後故。
疏：大、小理通，或六、八識異耳。非聖教量，孰信斯旨？論主不解，殆似疏遺。
鈔：疏大、小理通者，第二、總結，亦是釋妨難。謂有問言：今釋一乘唯一心法。何以引俱舍為證？故為此答：一心之義，小乘立六，大有八等，則有不同。若一剎那具十二支，則大、小皆具。
疏非聖教量等者，結示令信也。自古不為此釋。今總約一念具十二，故以聖教量證，非臆說矣。言論主不釋，殆似疏遺者，論主造俱舍論，非是不知，將為易解，故不解釋；由論不釋，令後誤解，即似疏遺。殆者，近也。近似之言，顯非失矣。
疏：此文正辨同時異體十二有支。若同時同體，亦具十二，謂迷第一義，即是無明；有漏有取，便名為行；體即是識；亦即名色；即是意處；對境，名觸；領境，名受；染境，名愛；著境，名取；招報，為有；體現，名生；即異滅為老死。
鈔：疏此文正辨下，第三、例釋同時同體，可知。
疏：以此十二有支約時通說，總有六種：一、依五世，說十二支，謂過去無明、行復從過去過去煩惱生，此則煩惱生惑業；過去二因生現五果，則惑業生苦；若現生未來，未來更生未來，則苦復生苦。此依三世推因徵果，假說有五，非約展轉，不墮無窮。
二、依三世，三、依二世，四、依一世前後建立，並如初門中辨。五、同時異體，六、同時同體，即如此文。
鈔：疏以此十二有支下，第三、約時攝六。於中有二：先廣釋五世；後二、依三世下，略例餘五。前中，先正明，後通妨。今初，即涅槃三十七意、南經三十四迦葉問觀業苦，如來釋之。經云：智者復觀煩惱因緣生於煩惱，業因緣故亦生煩惱，煩惱因緣復生於業，業因緣故生苦，苦因緣故生於煩惱，煩惱因緣故生有支，有因緣生苦，有因緣生有，有因緣生業，業因緣生煩惱，煩惱因緣生苦，苦因緣生苦。善男子！智者若能作如是觀，當知是人能觀業苦。遠公釋云：此就五世以明因緣，謂過去過去有其二支。煩惱因緣生煩惱者，從彼過去過去煩惱生於過去無明也。業因緣故亦生煩惱者，從彼過去過去業行生於次過去無明，其次過去亦立二支。煩惱因緣復生於業者，過去無明生於行支。業生苦者，謂從前行生現識支，現在世中立其四支。言苦因緣生煩惱者，謂於現在五果起於愛、取。煩惱因緣生於有者，從現愛、取起現有支。有因緣生苦者，從現有支生未來生、老死支。有因緣生有者，從現有支生未來有，現在世中善、惡二業為同類因，生未來善、惡業故；其次未來出於三支。有因緣生業者，未來業行，前後相生。言業因緣生煩惱者，從未來世所造業起未來世潤生煩惱。煩惱因緣生苦者，從未來世潤生煩惱生於未來未來生支，未來未來唯立一支。苦因緣生苦者，從彼未來未來生支生彼世老死支也。釋曰：以上疏文對此經釋，於義可了，但疏文稍略耳。
疏此依三世下，第二、釋妨。謂有問言：若過去無明更依過去，則前無始；未來老死更生未來老死之果，則未來無窮。則無明非無因，老死非無果，有無窮過？故今答云：今依推過去無明非自然生，復因宿習，未來不得對治，則苦果無窮。因、果相關，故有五世；五世之外更不關涉，故非無窮。若約三世輪環，無無窮過。
疏：二、約大悲隨順觀中，即當第二餘處求解脫。
鈔：疏二、約大悲隨順下，此文有六：一、標觀名。故論徵云：云何餘處求解脫耶？
疏：謂是凡夫愚癡顛倒，常應於阿賴耶識及阿陀那識中求解脫，乃於餘處我、我所中求解脫故。
鈔：二、謂凡夫愚癡下，引論釋相。
疏：經明唯是一心，則心外無我、法，當於一心中求。
鈔：三、經明唯是下，以論意引經而為對治。於我等中求為非，於心中求為是。
疏：亦同淨名諸佛解脫當於眾生心行中求。
鈔：四、亦同淨名下，引例為釋，即問疾品因問空室之由。尋末歸本，有三重問答：一問：空當於何求？答曰：當於六十二見中求。又問：六十二見當於何求？答曰：當於諸佛解脫中求。又問：諸佛解脫當於何求？答曰：當於一切眾生心行中求。然尋古釋，略有三意。第一意云：執見乖空，則顯空非是見。佛解脫中無見，則知見非解脫。眾生心中無佛解脫，當知諸佛解脫中則非眾生，親契空矣。即生公意。
二云：空智因於見生，則空智無性；無性，故智空。諸佛解脫而非有，邪因正生，邪亦空矣。諸佛解脫因悟眾生心行，則解脫空矣。
三者、約其空、體無二，所以互求，理無不徧。此意近於今經。今經正明於真、妄心求，見妄性空，悟本真體。如下當釋。
疏：言阿賴耶，此云藏識，能藏一切雜染品法，令不失故；我見、愛等執藏以為自內我故。此名唯在異生有學。阿陀那者，此云執持，執持種子及色根故。此名通一切位。此二即心之別名。論主意明心含染、淨，故雙舉二名釋一心義。
鈔：疏言阿賴耶識，此云藏識者，此下第五、會釋論文。然唯識第三明第八識，總有七名。故彼論云：然第八識，雖諸有情皆悉成就，而隨義別立種種名，謂：或名心，由種種法熏習種子所積集故；或名阿陀那，執持種子及諸色根，令不壞故；或名所知依，能與染淨所知諸法為依止故；或名種子識，能徧任持世、出世間諸種子故。此等諸名通一切位。釋曰：前名心者，望種積集。此種子識唯望能生，故不立也。
次論云：或名阿賴耶，攝藏一切雜染品法，令不失故；我見、愛等執藏以為自內我故。此名唯在異生有學，非無學位不退菩薩有雜染法執藏義故。釋曰：然準賴耶，有三藏義。故上論云：此識具有能藏、所藏、執藏義故，謂與雜染互為緣故，有情執為自內我故。釋曰：言互為緣，即具能、所二藏。一、能持染種，種名所藏，此識是能藏。謂現行異熟能持種子。二、是雜染法所熏所依，則染法名能藏，此識為所藏。起信疏云又藏自體於諸法中，大乘法師云謂由七轉識熏成種子，識體與種子無異性故；亦隨所藏種子，不離轉識，藏在轉識中。三、又為第七之所執藏。今但出二義，闕所藏者，約通無漏，不說所藏。
次論云：或名異熟識，能引生死善、不善業異熟果故。此名唯在異生、二乘、諸菩薩位，非如來地猶有異熟無記法故。釋曰：此通二乘無學、十地菩薩，以如來唯善，無無記故。
次論云：或名無垢識，最極清淨諸無漏法所依止故。此名唯在如來地有，菩薩、二乘及異生位持有漏種，可受熏習，未得善淨第八識故。釋曰：非煩惱依，故名無垢。今論唯舉二名者，賴耶意在唯染，阿陀那意在通淨。略舉一對，通為所求之處。其理已同，故疏云論主意明心含染、淨。
疏：求義云何？若有我執，成阿賴耶；若我執亡，則捨賴耶名。唯阿陀那持無漏種，則妄心斯滅，真心顯現。故下偈云心若滅者生死盡，即妄滅也，非心體滅。
鈔：疏求義云何下，第六、別釋求相，即示二無我觀。於中，先舉迷；後若我執亡下，明悟。即捨賴耶名者，唯識云阿羅漢位捨，以三藏中無我愛執藏，故羅漢位捨。若約菩薩，義當八地已出三界。
言妄心斯滅，真心顯現者，即起信意，前疏已引。從故下偈下，引證。先引當經，具云：了達三界依心有十二因緣亦復然生死皆由心所作心若滅者生死盡。次云即妄滅也，非心體滅者，即暗引起信，成經滅義故。彼文云：但心相滅，非心體滅。楞伽亦云：若阿賴耶滅，不異外道斷見戲論。亦前疏已用。
疏：三、約一切相智觀，即當第二依止觀，明此緣集依於二種：一、依第一義，已如前說；二、依心識，即是今文。前唯約淨，此通染、淨。依義如前。又前即依真起妄，此則顯妄依真。
鈔：疏即當第二依止觀者，疏有二解：前解但唯依第一義，故唯約淨；此明有支依持，故通染、淨。第二解中依真起妄者，不了第一義諦，名無明等故；顯妄依真者，十二因緣皆依一心，如是而立故。
佛子！此中無明有二種業：一、令眾生迷於所緣，二、與行作生起因；行亦有二種業：一、能生未來報，二、與識作生起因；識亦有二種業：一、令諸有相續，二、與名色作生起因；名色亦有二種業：一、互相助成，二、與六處作生起因；六處亦有二種業：一、各取自境界，二、與觸作生起因；觸亦有二種業：一、能觸所緣，二、與受作生起因；受亦有二種業：一、能領受愛、憎等事，二、與愛作生起因；愛亦有二種業：一、染著可愛事，二、與取作生起因；取亦有二種業：一、令諸煩惱相續，二、與有作生起因；有亦有二種業：一、能令於餘趣中生，二、與生作生起因；生亦有二種業：一、能起諸蘊，二、與老作生起因；老亦有二種業：一、令諸根變異，二、與死作生起因；死亦有二種業：一、能壞諸行，二、不覺知故，相續不絕。
疏：第三、自業助成中亦三：初、約相諦觀者，此下二門即當因觀。因觀有二：一、他因觀，二、自因觀。
鈔：疏第三、自業助成者，然雜集論名建立支業，各具二業，故全同今經。依本論初觀中二：先總解二因，後別解此段。前中，一、總標。
疏：遠公云：行望無明異，故名為他因；從前無明生後無明，名為自因。
鈔：二、遠公下，敘昔。
疏：他因小通，自因有妨，以論云自因觀者，離前支，無後支，經言無明因緣能生諸行故。
鈔：三、他因小通下，辨違。以知無明異行，故許其通；而又不知無明望行具自、他義，但為他因，故云小通耳。言自因有妨者，以違論故。論主既引無明因緣生行證離前支則無後支，明以無明為前、行為後矣。況自因緣內無有無明生無明支！
疏：今謂他因者，全賴前支生後支故。此揀自性。故大悲觀中揀於冥性，一切相觀名為方便。
唯從無明生於行，故名為自因。此揀餘因能生於行，亦猶於酪，定從乳生，不從石出。故大悲觀破於自在等因一切相智，顯因緣相故。
三觀取意小異，文旨大同；諸德不尋論文，妄為異釋。
鈔：四、今謂下，申今正義。於中二：先別明，後總結。前中二因，皆先正明；後故大悲下，引二觀為證。大悲觀中，冥性即外道之自生，與自性義同，故以他因破其自生；自在即外道從他生義，故以自因破其他生。一切相智中，他因乃前為後之方便，自因即為因緣之相。此義極顯，故舉酪喻，正喻自因，亦喻他因。酪不從自生，必假乳為因故。此則乳為酪家他因，以乳非酪故。要從乳生，不從蒲石等生，故乳為酪家自因。以若不要從乳生者，因同非因故；若無他義，乳即是酪。俱失因、果。
疏三觀取意下，第二、總結。由大同故，得引為證。諸德下，結彈。然自因、他因即俱舍等此有彼有、此生彼生。俱舍第九云：何故世尊說前二句？此問也。論答云：謂依此有彼有、此生彼生，於緣起決定故。如餘處說。依無明有，諸行得有，非離無明可有諸行。又為顯示諸支傳生，謂依此支有，彼支得有；由彼支生，故餘支得生。又為顯示三際傳生，謂前際有，中際得有；由中際生，後際得生。又為顯示親傳二緣，謂有無明，無間生行；或展轉力，諸行方生。有餘師說：如是二句為破無因、常因二論，謂非無因，諸行可有；亦非由常自性我等無生因，故諸行得生。若爾，便成前句無用，但由後句此生彼生能具破前無因、常因等故。軌範師釋此二句：為顯因果不斷及生云云。有釋：為顯因果住生云云。釋曰：上皆論文。今當會釋。此即雜集等，及上經中是事有，故是事有；是事起，故是事起。起即生義，已如前釋。今且會二因：前支有，故後支得有，即自因義，以要不離前，方有後故；此生彼生即他因義，此支生時，彼支別故。故前第四釋此有彼有為親因，此生彼生為展轉因。展轉者，即是他義；要從前支，即是自義。若望大悲隨順觀，則前第五為破二因，義甚相順。以自因破無因，酪要因乳故；以他因破常因，必假他因，非自性等故。是則先破二因，未為失意。既今經意順上論意，自、他昭然。則諸古德非獨闕尋本論，亦不見於他論之意旨。
疏：今此一門即他因觀。經明各有二業，則一是自業，二是助成。而並云他者，特由無明迷於所緣，方為行因。若了所緣，寧起妄行？又初明自業，顯是他義；二明生後，顯是因義。餘十一支，倣此思準。
鈔：疏今此一門下，第二、別釋此段。於中二：先以二業釋他因義，後別釋文。今初，二釋：前、合釋，以自業之他助成後支之因；二、別配二字，可知。
疏：然生起之因即增上緣，以緣名因，從通義說。
鈔：疏然生起之因下，二、別釋經文：先釋助成，後釋自業。前中二：先總釋經文，後廣顯差別。今初，經中助成唯增上緣。而云作生起因者，從通相說。別，則因親緣疏；通，則因即是緣。故俱舍中四緣攝於六因。論云：說有四種緣因緣五因性等無間非後心心所已生所緣一切法增上即能作。若唯識論，亦攝十因以為四緣。六因、十因，前疏已說，今意但顯通耳。
疏：於四緣中，諸支相望，增上定有，故緣起經及此文中唯明有一；餘之三緣，有、無不定，故略不明。
鈔：疏於四緣中下，第二、廣顯差別，即唯識緣生中諸門分別內四緣分別門。疏多依彼，就文有四：一、總顯具、闕，二、別釋有、無，三、結例無方，四、會通經意。今初。彼論具云：諸支相望，增上定有；餘之三緣，有、無不定。契經依定，唯說有一。釋曰：對疏，可知。然增上體寬，故皆定有；餘三緣局，故有、無不定。
疏：謂愛望於取，有望於生，有因緣義。以愛增為取，識增為有故。若說識支是業種者，行望於識，亦作因緣；餘支相望，無因緣義。而集論說無明望行，有因緣者，依無明時業習氣說，無明俱故，假說無明，實是行種。瑜伽論說諸支相望，無因緣者，依現愛、取，唯業有說。上四位相望，明有因緣：初二定實，次一不定，後一假說。
鈔：疏謂愛望於取下，第二、別釋有、無。於中有二：先明因緣，後辨餘二。前中有二：先正明，後料揀。前中有四：一、依實有，二、依不定，三、結例，四、會通他論。今初，愛是取家因緣者。夫言因緣，要辨體親生。既愛增為取，則愛是取種，能生現取，故為因緣。識增為有者，有無別體，由愛、取潤，五種成有。有即識種，生支即識現行，識種有生現故。故有得是生家因緣。
疏若說識支是業種下，二、依不定。此是唯識會對法意。若以識種為識支，行非識親因。今以業種為識支，故行得為識之因緣。此則現行為種因緣，識是業種，如初章辨。疏餘支下，結例。
疏而集論下，第四、會通他論：先會集論，後會瑜伽。今初，即第四。於中，先標彼有；後依無明時下，顯其有義。明是假說，謂依無明俱時之思業之習氣，與無明俱，假說業種以為無明，實是行種生行現行耳。然集論中名建立支緣。論云：建立支緣者，謂習氣故，引發故，思惟故，俱有故，建立支緣。隨其所應，依四緣相，建立支緣。且如無明望行，前生習氣故得為因緣，由彼熏習相續所生諸業能造後有故一；當於爾時現行無明能引發故為等無間緣二，由彼引發差別諸行流轉相續生故；思惟彼故為所緣緣三，以計最勝等不如理思惟緣愚癡位為境界故；彼俱有故為增上緣，由彼增上緣力令相應思顛倒緣境而造作故四。如是一切，隨其所應令盡，當知。釋曰：上於無明望行具作四緣。既例一切，令盡，當知，則十二支皆具四緣。大乘法師釋曰：此唯識論依於別體，故互有、無；彼依分位，故得皆具。彼以無明為法之式，例於餘支。今唯識論且偏會之。釋曰：此大乘法師意，似明唯識，不曉彼意，不合唯會無明與行。故下疏云既約因言，已含餘三，則皆具四。
疏瑜伽論說諸支相望，無因緣者下，二、會大論第十，說有三緣，無有因緣。上牒大論，從依現愛、取，唯業有說會上有義；大論言無，上具說有。上有四位不定、假說，此不須會；但會二位，實有因緣也。依現愛、取者，會前愛望於取，有因緣義。彼以愛增為取，種生現故，得為因緣；今以現行之愛望現行取，非從自種。安得因緣？
言唯業有說者，會前有望於生，得為因緣。前以識種起生現行得為因緣，今以業種為有而起於生。業非識體，但為增上。安為因緣？故瑜伽云：何故相望，皆無因緣？答：因緣者，自體種子，因所顯故。今現行愛、取非是種子，以業望生，非自體故。大乘法師云：若無此論，難解瑜伽。
疏上四位相望下，第二、料揀，非唯識論，是疏意耳。尋上，可知。
疏：無明望行，愛望於取，生望老死，有餘二緣，並以現行相望，無間引生故，行等思心可反緣故。有望於生，受望於愛，無等無間，有所緣緣，以種望現故，所生現行卻緣種故。餘支相望，二俱非有。
鈔：疏無明望行至有餘二緣者，第二、辨餘二緣，自有三義：初三位具二，次二位具一，後結餘皆無。今初，先舉論文；從並以下，疏釋。並以現行相望，總出有二緣所以。言無間引生者，明有等無間緣，謂等無間緣要是現行心、心所法前念謝滅，引生後念故。無明心、心所滅，引行思心；愛心所滅，引起取心。此中愛支亦約現行，生及老死但是識與名色增長、衰變增長心滅，引生衰變。故此三位有等無間。言行等思心可反緣故者，明有所緣緣。等者，等於取及老死。謂行之思心可得反緣前無明支，故無明支即是行家所緣緣也。二取亦心所，故得緣愛，愛是取家所緣緣也。老死心所可緣於生，生即老死所緣緣也。皆言反緣者，後支緣前故。
疏有望於生，受望於愛，無等無間，有所緣緣者，此即第二、二位相望，但具一緣。此上論文。從以種望現故下，釋上無等無間義，以等無間要是現行心、心所法相引生故。今有是種子，生是現行，安得有之？受亦種子，愛是現行，故非無間。從所生現行卻緣種故者，釋有所緣緣義。生是現行，能緣有種；愛是現行，能緣受種。故有及受為所緣緣。
疏餘支相望，二俱非有者，三、明全無二也。餘支者，即更有六位相望，總無二緣。謂行望識，識望名色，名色望六入，六入望觸，觸望受支，取望有支。所以無等無間者，其果皆非現行心、心所相引生故。謂識等至受，皆是種子，有亦種子。行為識因，取為有因，雖是現行，所生識、有即是種，故非等無間。所以非所緣緣者，既非現行心、心所法，何有緣慮？
疏：此中且依鄰近、順次、不相雜亂、實緣起說，異此相望，為緣不定，以其逆、順各有次第及超間故。
鈔：疏此中且依鄰近下，第三、結例無方，亦唯識論意。於中二：先舉論文；後以其逆、順下，即疏釋成。然其論中乃有四重：一、依鄰近，則異隔越，或唯越一，越二，越多。二、依順次，則異逆次，唯將無明作行之緣，不以行為無明緣等。三、依不相雜亂，異於雜亂。若集論說，以無明望行，乃取無明。其中行種而為無明，故是雜亂。四、依實緣起說者，異於假說，如向無明俱時業之習氣，實是行種，假說無明。後之二義大同小異。從異此相望，為緣不定者，即異上四義，是向鈔中所異是也。既異隔越等，故疏云以其逆、順各有次第及超間故。且約第一、隔越者，如無明與識等五及有，但一增上唯能生起彼種子故；無明與愛、取、老死為二緣，謂所緣緣、增上緣。餘一切緣準此，可知。二、約逆次者，亦有鄰次、隔越。今合說之。老死與生、愛、取、行、無明為二緣，謂所緣、增上緣。餘但增上。三、若相雜亂，有二：一、順，二、逆。順中有鄰次、隔越。鄰次如對法，前無明望行是也；隔越與前實緣不殊，亦約識等五種而說。若約當生，隨其所應。逆次之中有鄰有間。此應思準。上約實緣起說，此約增上說。然有遠近，乃至諸支，一一應作。然此中識等五依當起位，諸支隔越，逆次超間，相雜為緣。一一思準，可解，不繁廣說。
疏：為緣既多義不同，經約揀要，從定有說。又約因言，已含餘三。
鈔：疏為緣既多義不同下，第四、會通經意。於中有二：先明經中但有增上，總言為生起因故。若雜集六因，即能作因，名成起相，非謂鄰近緣，如無明望行，由此無間生當有故。二、又約因言，已含餘三者，即總明具四，如雜集說，兼約位故。但言生起因，不定增上故。若瑜伽意，生起即是增上緣耳。故論問云：若諸支相望無因緣者，何故說言依因果體性建立緣起耶？答：依增上緣所攝引發因、牽引因、生起因，故說名為因。故大乘法師釋云：即以此文證生起因，唯說增上緣。然生起因，若別說者，即十因之一。
言十因者，瑜伽三十八菩提分品云：一、隨說因，二、觀待因，三、牽引因，四、攝受因，五、生起因，六、引發因，七、定別因，八、同事因，九、相違因，十、不相違因。謂一切法名為先，故想；想為先，故說。是名彼諸法隨說因。觀待此故，此為因故，於彼彼事若求若取，此名彼觀待因。如觀待手故，手為因故，有執持業；觀待足故，足為因故，有往來業；觀待節故，節為因故，有屈申業；觀待飢渴故，飢渴為因故，於諸飲食若求若取。隨如是等無量道理，應當了知觀待因相。一切種子望後自果，名牽引因；除種子外，所餘諸緣名攝受因；即諸種子望初自果，名生起因；即初種子所生起果，望後種子所牽引果，名引發因；種種異類，各別因緣，名定別因。若觀待因，若牽引因，若攝受因，若生起因，若引發因，若定別因，如是諸因總攝為一，名同事因。於所生法能障礙因，名相違因。此障礙因，若闕若離，名不相違因。餘如彼釋。
下次復云：此一切因，二因所攝：一、能生因，二、方便因。當知：此中牽引種子、生起種子名能生因，所餘諸因名方便因。釋曰：意明三、五是能生因。次即云：復有四緣：一、因緣，二、等無間緣，三、所緣緣，四、增上緣。當知：此中若能生因，名為因緣；若方便因，是增上緣；等無間緣及所緣緣唯望一切心、心所法，前生開導所攝受故，所緣境界所攝受故，方生方轉。是故當知：等無間緣及所緣緣攝受因攝。餘如彼論廣明。釋曰：彼論中十因別義，今云為生起因，即十因中第五因也，即增上緣。今疏依通，更以別理。前能生後，或親因生，或是增上，或等無間，或為所緣，通云生起。如分位緣生，位位五蘊，故容具四緣，如上集論說耳。十因之義，唯識廣明；四緣之義，廣如二論。今但略知名目大意，以消經耳。
疏：其十二支，各初自業，不異前之二門。
論主唯解老死二業者，以此難故，舉一例諸。然無明無因，老死無果，故前十一各與後支為生起因。老死無果，與誰為因？經文意顯，與無明為因。則無明非無因，老死非無果，故云不覺知故，相續不絕。不覺知者，即無明也。是以十二因緣猶如尋環，如汲井輪，無有斷絕。反顯：若能覺知，則無復生死。論主總以二業為後生因，故云：壞五陰身能作後生因，以不見知故能作後生因。意明：前陰但滅，則後陰生，故初為因；後意不知，即是無明。無明為因，則十二支相續不絕。不見此意，徒自云云。
鈔：疏其十二支，各初自業，不異前門下，第二、釋自業。於中，先指前，不欲繁辭故；後論主下，舉論解釋。於中有五：一、標示難故。二、然無明下，釋難所以。三、是以十二下，結成迷、悟之依。四、論主總以下，出論釋意：先舉論；後意明下，疏釋。五、不見下，結彈古釋。遠公云不知雖是無明，死支為主，攝屬死支，如似生時，亦有結業，名為生支，即是云云，不見論意。若以一支兼餘支者，則須無明徧於十二。何獨死中偏說無明？今明老死能生無明，故為此釋。諸德既昧，故曰云云。
疏：二、約大悲隨順觀。四觀之中，此下四段明第三異道求解脫。
鈔：疏二、約大悲下，文中有三：初、總標都門；
疏：論云：顛倒因有三種性因、自在因、苦行因及無因。
鈔：二、論云下，總釋四門；三、別釋當門。二中有三：初、舉論；
疏：此有四因，如次四門破之。前三是邪因，故併云顛倒。
鈔：二、此有四下，釋論；三、眾生於上邪因下，結示經意。二中，先總，後別。今初，為揀濫故。昔人見論云顛倒因有三種，後列乃四，或欲合前二以應前三。不知上三是邪因，故併云顛倒，後一自是無因。邪因、無因，合成四過耳。
疏：一、性即冥性，謂僧佉計此為所知因，謂知此冥性，即得解脫故。前云異處求解脫，顯其理非；此中雖云所知，意取行非。
鈔：疏一、性即冥性下，二、別釋四因。初性因中，先正釋；後前云下，對一心門揀濫。所以揀者，由此冥性是其外理。今云行非者，取其能知得解脫，故名為行耳。僧佉之計，廣如玄中。
疏：二、即迦羅鳩馱計自在天為所求因，謂自在天瞋，眾生受苦；自在天喜，眾生受樂，求其喜故。
鈔：疏二、即迦羅鳩馱等者，此即名也，姓迦旃延。言計自在天者，涅槃十七中吉德大臣之所師事，謂闍王言：如王所言世無良醫治惡業者，今有大師，名迦羅鳩馱迦旃延，一切知見。乃至云：為諸弟子說如是法：若人殺害一切眾生，心無慚愧，終不墮惡，猶如虛空不受塵水；有慚愧者，即入地獄，猶如大水潤濕於地。一切眾生，悉是自在天之所作。自在天喜，眾生安樂；自在天瞋，眾生苦惱。一切眾生若罪若福，乃是自在之所為作。云何當言人有罪、福？譬如工匠作機關木人，行、住、坐、臥，唯不能言，眾生亦爾。自在天者，譬如工匠；木人者，譬眾生身。如是造作，誰當有罪？如是大師今者近在王舍城住，唯速往詣！若得見者，眾罪消滅。王即答言：審有是人，能滅我罪，我當歸依！
疏：三、刪闍夜計苦行為所修因，但修苦行以酬往業，則得解脫故。
鈔：疏三、刪闍夜者，即名也，是毗羅胝之子。涅槃中實德大臣為闍王說云：刪闍夜為諸弟子說如是法：一切眾中若為王者，自在隨意，造作善、惡，悉無有罪，如火燒物，無淨、不淨。下取意引：如地普載，如水俱洗，如風能吹。乃至云：如秋髡樹，春則還生，雖復髡斫，實無有罪。一切眾生亦復如是，此間命終，還生此間。以還生故，當有何罪？一切眾生苦、樂果報，悉皆不由現在業果。因在過去，現在受果；現在無因，未來無果。以現果故，眾生持戒，勤修精進，遮現果惡；以持戒故，則得無漏，盡有漏業；以盡業故，眾苦得盡；眾苦盡故，便得解脫。唯願大王速往其所！
疏：四、無因，即阿耆多計眾生不由因得，萬法自然。若知此者，便得解脫。
鈔：疏四、無因，即阿耆多計等者，阿耆多，此名也；翅舍欽婆羅，弊衣也。亦有云阿耆多翅舍，皆名也。即悉知義大臣所師。經云：阿耆多一切知見云云告諸弟子，作如是言：若自作，若教他作，若自斫，若教他斫，若自炙，若教他炙，若自害，若教他害，若自偷，若教他偷，若自淫，若教他淫，若自妄語，若教他妄語，若自飲酒，若教他飲酒，若殺一村、一城、一國，若以刀輪殺一切眾生，若恆河已南布施眾生，恆河已北殺害眾生，悉無罪、福，無施、戒、定等。上已釋竟疏。因此便引涅槃餘之三師：第四、無所畏大臣師尼健陀若提子，告諸弟子言：無善，無施，無父，無母，無今世、後世，無阿羅漢，無修，無道。一切眾生經八萬劫，於生死輪自然解脫，有罪、無罪，悉亦如是。如四大河所謂：辛頭河、恆河、博叉、私陀，悉入大海，無有差別；一切眾生亦復如是，得解脫時，悉無差別。
五、藏德大臣所宗，即末伽梨俱賒離子，為諸弟子說如是法：一切眾生，身有七分。何等為七？地、水、火、風、苦、樂、壽命。如是七法，非化非作，不可毀害，如伊師迦草，安住不動；如須彌山，不捨不作；猶如乳酪，各不諍訟。若苦，若樂，若善，若不善，投之利刀，無所傷害。何以故？七分空中無妨礙，故命亦無害。何以故？無有害者及死者，故無作，無受，無說，無聽，無有念者及以教者。常說是法。
六、即日月稱大臣所宗富蘭那，說如是法：無有黑業，無黑業報；無有白業，無白業報；無黑、白業，無黑、白業報；無有上業及以下業。彼當第一，末伽梨第二，刪闍夜第三，阿耆多第四，迦羅鳩馱第五，若提子第六。已上略明六師之計，廣如諸論。
疏：眾生於上邪因、無因，異道中求。經欲以正折邪，故舉四門，令於中求，不應於上邪見中求。
疏：此門即破冥性，謂因緣有支各二種業，而能生彼因緣事，不由冥性。故斷前支緣，則後支不續，一生之中便得解脫。汝之冥性，縱八萬劫知，亦無脫期。
疏：三、約一切相智觀，即當第三方便觀，謂因緣有支，各有二業，為起後方便。若滅前前，即不生後後，是解脫方便。
鈔：疏三、約一切相智觀，然論但云因緣有支二種業，能起因緣事故，今疏乃義加解脫方便。又二業中，經文後一為起後因。疏意云：若無自業，何能起後？故云二業，為起後方便。
疏：第四、不相捨離中，三門同前。初、約相諦，即當自因觀。自因之義已見上文。
鈔：第四、不相捨離中，疏初相諦下，有二：先釋自因，後釋經文。前中二：先指前章。疏云唯從無明生行等，名自因是也。
疏：又論云：自因觀者，無明等自生因觀緣事故。
鈔：後又論云：自因觀下，二、引論廣釋。於中亦二：先標；後謂離前支下，釋。今初，即論主生起之文。引論不盡，此下更云：何者是無明等因緣行不斷，助成故？釋曰：此是論家先舉下經釋成自因，以易故，不引；又與下廣釋義同，故略不引。然無明等自生因觀是自義，緣事二字是其因義。
疏：謂離前支，無後支故，如不離無明有行等，則無明唯是行自因也。以是自故，令行不斷；以是因故，但云助成。
鈔：疏謂離前支下，第二、廣釋，即下釋經論文，釋自因義。然具足，論云：自因觀者，不相捨離觀故；離前支，無後支觀故。不離無明，則成行觀。若不離無明有行者，不應言無明緣行；若離無明有行成者，異，則不成。是故偈言：眾因緣生法是則不即因亦復不異因不斷亦不常。釋曰：今疏以言間論釋之。對文，可見。今更委釋。此中疏取論意，但以不即、不離成自因義。不即，故因義成；不離，故自義成。於中疏文有其三段：一、順釋，二、反釋，三、結成正義。
今初，明要具不即、離義，自因方成。然文但有不離之言，意則已有不即之義。於中離前支，無後支者，以義標次；如不離無明有行等，則指經釋成。並同論文。但初闕不相捨離之言，中間加一如字，即出彼論。從則無明唯是行自因，是疏釋論意，成其自義。從以是自故下，結成二義，謂自及因義，即是論經。然今經文一時併舉不斷、助成。若論經文，亦各別歷十二因緣，云：是中無明緣行者，無明因緣令行不斷，助成故；行緣識者，行因緣故，令識不斷，助成故等。今初論意云：以無明令行不斷為自義，助成是因義。助成是不即，令不斷是不離。故上標云自生因觀是自義，緣事是因也。自生因觀即令行不斷，緣事即是助成。
疏：若唯不離無明有行，則成太即，不應言無明緣行；若全離無明有行，則成太離，無明則非行因。故論云：異，則不成。
鈔：疏若唯不離下，第二、反釋。太即，則無明即行，不得言無明與行為緣；太離，則無明不干於行，何殊色於行耶！
疏：不即、不離，則名自因，亦二義成矣。故論主引中論偈，云：眾因緣生法是則不即因亦復不異因非斷亦非常。初句汎舉也；次句以是所生，非能生故。亦復不異因者，從於能生生所生故。非斷亦非常者，不即，故不常；不異，故不斷。又不即因，故果不斷，因不常；不異因，故果不常，因不斷。又以不即，故因、果俱不斷；不異，故因、果俱不常，非無因常故。又亦反此，非相續常故。又以不離是不即，故即不常為不斷。思之。
鈔：疏不即、不離，則名自因下，第三、結示正義。於中有二：先標。言亦二義成矣者，即不斷、助成之二義。後故論主下，二、引證。於中，先舉論偈文；後初句汎舉下，疏釋論偈。謂初句汎舉一切因緣生法，非局此十二因緣；二、三兩句明不即、離；第四一句結歸中道。從非斷亦非常下，疏中有五重中道不斷、常義。
初一是總，正是因滅不常、果續不斷之義。故云不即，故不常，即乃因至於果，便墮於常。言不異，故不斷者，從因生果，是果續義，故是不斷；異，則果不續因，便墮於斷。次三義於此開出，而取意別。
第二意，於不即、不離二義之上，各成不斷、不常。初言不即因，故果不斷，因不常者，不即，則有果，故果不斷；因不與果俱，故因不常。次云不異因，故果不常，因不斷者，果從因生，故果非常；不異，則因能生果，故因不斷。此上因、果交絡，明不斷、常。
第三、又以不即，故因、果俱不斷等者，當一句上，即具不斷、不常。不即，則有因有果，故俱不斷。不異，故因、果俱不常者，此義難見，故釋云非無因常。不異，則果從因生，故非無因常；不即，則因由果顯，亦非無因常。然無因常乃有二義：一、如涅槃云是諸外道無有一法不從緣生，是故無常；如來佛性、虛空，不從緣生，是故為常，則是真常。非此所明。二者、外道所計微塵世性，前無有因，故說為常。此是邪常，是今所揀。
第四、又亦反此者，應云：不即，故因、果俱不常；不異，故因、果俱不斷。不斷義易，故更不釋。謂不異，則從因有果，俱不斷滅。不常難見，故今釋云非相續常者，若即因者，因則至果，如泥至瓶，此因則常；果即是因，果亦相續常也。此常則是邪見，故今揀之。前不斷相續，則是正義，以果續不斷故。第五云又以不離是不即下，合不即、離及不斷、不常以為一致。上五釋中，初一望次三，即從總開別；此一望前四，即合於前開。故令思之，以成深觀。
佛子！此中無明緣行乃至生緣老死者，由無明乃至生為緣，令行乃至老死不斷，助成故。
疏：文中，先順，後逆。順中，而論云無明有二種：一、子時，二、果時。是中子時者，令行不斷，有二種義，故緣事示現者，子是種子，果是現行。現行之果雖前已謝，故不取之；種子續故，令行不斷，能助成行，故取子時。亦可初起無明，名之為子；遷至行時，名之為果。由前等引之力令行不斷，助成行故，偏取子時。餘十一支，皆有二時。例此，可了。
鈔：疏文中順下，第二、釋經。然論釋經，先正釋文，後釋自因。自因之義，前已廣引。今但釋論子、果之言。疏中二釋：前一更是上古所釋；亦可下，是第二釋，正順論意。亦順涅槃二十九師子吼問：陰無繫者，云何繫縛？佛答：以煩惱鎖繫縛五陰。因此便說名色繫縛眾生，眾生繫縛名色等。師子吼難云：若有名色是繫縛者，諸阿羅漢未離名色，亦應繫縛。佛答云：善男子！解脫有二種：一者、子斷，二者、果斷。言子斷者，名煩惱斷；未斷果故，名果繫縛。又引油燈以喻煩惱眾生。釋曰：此明為因義邊，名子；羅漢斷煩惱因，未脫果縛，故似後義。以論言無明有二，是則為因之時即是前支，能起於後。若前支至後，但有種子，非是正發後支之因，故取子時，子即因耳。故論云是中子時者，令行不斷，有二義故，以自體、助成二義皆屬前支故。而名因為子者，如穀子生芽故。果即是行，行時有行俱無明，非發業者，故不取之。餘支例然，皆以前支為後支緣，令後不斷，助成後支。故疏正意在其後解。
無明滅，則行滅，乃至生滅，則老死滅者，由無明乃至生不為緣，令諸行乃至老死斷滅，不助成故。
疏：後逆觀。論云先際、後際滅，中際亦無，是故不說者，十二因緣不出三際。過、未既無，中豈得有？是故不說有不斷、助成義。又不說者，滅，則滅前諸義，故不假說子、果等殊。
鈔：疏後逆觀。論云下，文二：先引論；後十二因緣下，解釋。今初。然經中亦歷十二，云無明滅故，則行滅，無明因緣無，行滅，不助成故；行滅故，則識滅，行因緣無，識滅，不助成故等。而論云先際、後際滅，中際亦無者，意云：若前際無明、行無，中際五果則無；後際愛、取、有無，中際苦果後更不生。總顯無因則無果義。而謂愛、取、有為後際者，即次第六段三際輪迴門中將愛、取、有以因從果，名後際故。
疏是故不說有不斷、助成義等，此釋上論是故不說之言，而有二釋：前約經明，故云不斷、助成；後約論意，云不說子、果。
疏：二、約大悲隨順觀，破顛倒因中以自在天為眾生因。今以無明等為行等因，尚不從於餘支，豈得從乎自在！
疏：三、約一切相智觀，即當第四因緣相觀，有支無作故者，既由前前令後後不斷，助成後後，則後後無性。何有前前能作後後？即以無作為緣之相，是種智境。
鈔：疏三、一切相智觀中，言即以無作為緣之相者，三種緣生中，無作緣生也。三種緣生者，如十藏中，謂是事有，故是事有，是無作緣生；是事起，故是事起，是無常緣生；無明緣行，是勢用緣生。今前二觀是無常義，今是無作。又無常義，初門已明。勢用一門徧於前、後，亦廣在初門。
佛子！此中無明、愛、取不斷，是煩惱道；行、有不斷，是業道；餘分不斷，是苦道。
疏：第五、三道不斷：一、依論，相諦中六觀之內名攝過觀，謂以三道攝十二支，則顯有支但攝於苦；因、果過患，業、惑是因，苦即是果。亦有順、逆。初順觀中文含二義：一、約三世，則過去無明、現在愛、取名為煩惱。雖同煩惱，過去迷於本際，與無明名；現在牽生後果，由於愛、取。從其本、末，隱、顯互彰。行、有是業者，宿業名行，現業名有。雖同是業，過去已定，當相名行；未來未有，業能有之，功能立稱。現在五果、未來二果，同皆是苦。現報已定，當相受名；未來未起，從過患立。
鈔：第五、三道不斷，疏攝過觀等者，即唯識論惑苦相攝門。
疏過去迷於本際下，約強、弱分別。過迷本際，建立生死力強，愛、取引果強。二、從其本、末下，是本、末分別。無明是本，過去說之；愛、取是末，現在說之。前則約用，此則約體。此亦俱舍以略攝廣中云：三煩惱二業七事亦名苦略果及略因由中可比二。釋曰：上二句正以惑、業、苦攝十二，下二句解妨。謂有問云：一種是惑，何以前際唯一無明，中際分成愛、取？一種是苦，何以後際唯二，中具五耶？故為此通。後際二是略果，前際一是略因。由中之五，比知後二；由中之二，比前之一。若更廣說，便為無用。但出略、廣，不出略之所以。唯識則有。
疏：若約二世，前十同世，則煩惱有二：能發、能潤。雖諸煩惱，皆能發、潤，於發業位，無明力增；潤業受生，愛、取力勝。各偏受名：以無重發，唯一無明；數數溉灌，故分愛、取。
鈔：疏若約二世下，是唯識論，即釋能生後問、答分別。故彼論中前有問言：何緣發業總立無明，潤業位中別立愛、取？答曰：雖諸煩惱，皆能發、潤，而發業位，無明力增，以具十一殊勝事故，謂所緣等。廣如經說。於潤業位，愛、取偏增，說愛如水，能沃潤故，要數溉灌，方生有芽。且依初、後，分二愛、取；無重發義，立一無明。釋曰：上皆論文。以論對疏，廣、略可知。然彼論問乃有二意：一、問立名不同，一種是惑，前立無明，後立愛、取等。二、問廣略有異，故問云總立無明，別立愛、取。故下答中具有二門：先答立名不同，約勝劣門；後要數溉灌下，答第二問。發業、潤業，重、不重故。斯則出於廣、略所以。
言十一殊勝事者，緣起經說：一、所緣殊勝，徧緣染、淨故；二、行相殊勝，隱真、顯妄故；三、因緣殊勝，惑、業生本故；四、等起殊勝，等能發起能引、所引、能生、所生緣起法故；五、轉異殊勝，隨眠、纏縛、相應、不共，四轉異故；六、邪行殊勝，依諦起增益、損減行故；七、相狀殊勝，微細自相徧愛、非愛共相轉故；八、作業殊勝，作流轉所依事，作寂止能障事故；九、障礙殊勝，障礙殊勝法故；十、隨轉殊勝，乃至有頂，猶有轉故；十一、對治殊勝，二種妙智所對治故。故不說餘亦名發業支。言且依初、後者，謂愛初，取後。分愛、取二，以愛為初，取為後故。其實有多現行潤也。
疏：業亦有二：未潤、已潤。未潤名行，初造作故；已潤名有，近生當有故。若總取識等種為所潤，則亦苦攝。故唯識云：有支一分是業所攝。就苦七中，五約種說，二約現行。種位難知，依當果位，別顯為五；果位易了，故唯立二。並如前說。
鈔：疏業亦有二：已潤、未潤等者，亦唯識論。如初章說。
疏：三道皆言不斷者，謂從三煩惱生於二業，從彼二業復生七苦，七復生三，故如輪轉。如淨意菩薩十二因緣論廣明。
鈔：疏三道皆言不斷下，亦是釋於始、終之難，顯無始、終。先正釋，後引證。前中從三煩惱生於二業者，從一無明生一行業，從愛、取二生一有業。二業生七苦者，從一行業生識等五，從一有業生生、老死故。七復生三者，識等五苦生愛、取二，生、死二苦生無明故。上云不了知，故生死流轉。如淨意菩薩者，彼論與此相應。偈云：煩惱初八九業二及與十餘七說為苦三攝十二法從三故生二從二故生七從七復生三是故如輪轉一切世間法唯因果無人但從諸法空還生於空法。
若準俱舍，亦為通難。故論問云：若緣起支唯十二者，不說老死果，生死應有終；不說無明因，生死應有始。或應更立餘緣起支。餘復有餘，成無窮失？答云：不應更立。然無前過。此中世尊，由義已顯。云何已顯？頌曰：從惑生惑業從業生於事從事事惑生有支理唯此。釋曰：初句有二：一、從惑生惑，謂從愛生取；二、從惑生業者，謂取生有，無明生行。
次句有一義，謂從行生識及從有生生，皆從業生事。
第三句有二義：一、從事生事，謂識生名色，乃至觸生受及生生老死；二、從事生惑，謂受生愛。義亦應有老死生無明。上一事字即是能生，下事惑字即二所生。從、生二字，兩徧用之。
第四句結釋酬難，謂諸有支唯此十二，道理足矣。上所引論，文則小異，義意大同。
前、後際分別滅，三道斷。
如是三道離我、我所，但有生、滅，猶如束蘆。
疏：後前、後際下，逆觀分二：初明對治斷，謂斷前際無明、行及後際愛、取、有，則七苦不生；後如是三道下，明自性斷。故淨意云：一切世間法唯因果無人但從諸法空還生於空法。是則生、滅因、果如二束蘆，互相依立，不能獨成。則知無性，二我俱空。
鈔：疏如二束蘆者，謂因、果互依，初門已有，但約識與名色互依。今通十二因緣。然要云束蘆者，又取中空。十二因緣，相有名生，虛無名滅；生、滅假集，亦如束蘆。
疏：二、約大悲觀中，即當破異道求中苦行因計，謂以業、惑而為苦因，欲求脫苦，當斷業、惑。反修苦行，是起妄業；計苦行心，即是煩惱。如是妄想，寧是解脫樂因？
鈔：疏計苦行心，即是煩惱者，正是邪見，亦見戒取，亦是愚癡。上業、此惑，皆集諦故，故是苦因，非解脫因。此亦即是宿作因外道，並如前說。
疏：三、一切相智觀中，即第五入諦觀。三道，苦、集諦故，謂業、惑皆集故。瑜伽云生、老死現法為苦，識等五當來為苦者，五約種說故。唯識云：十二皆苦諦攝，取蘊性故；五亦集諦，業、煩惱性故。此則業、惑通於二諦。約其逆觀，即滅、道諦，滅分別心，亦即道故。又體三道即性淨三德，涅槃、佛性，一實諦故。
鈔：疏三、一切相智觀中，即第五入諦觀者，疏有二釋：前、正論意；二、又體三道下，即天台意。下都結中當更分別。
疏：第六、三際輪迴，初、約相諦，名護過觀，謂說三際，護三過故。
鈔：第六、三際輪迴門，初、約相諦觀中分三：初、總標觀名，二、釋三際，三、釋經文。
疏：三際不同，諸教三說：一、依唯識，合能、所引，開能、所生，故前十現在，後二未來。十因、二果定不同世。因中前七與愛等三或同或異，謂生報定同，後報便異。若二、三、七，各定同世。如是一重因果足顯輪轉及離斷、常。此則但以二世具十二支，不許三世兩重因果。若爾，云何三際？今之二果乃是前際十因之果。
鈔：疏三際不同下，二、釋三際。然唯識分四：一、敘意。合能、所引者，初二能引，次五所引，要一世故。十因下，正立。直至及離斷、常，皆是論文。其生報定同，後報便異，是義釋耳。三、此則但以下，結成論意。故彼論次云：施設兩重，實為無用；或應過此，便致無窮。釋曰：言無窮者，若愚前際說過二因，更有愚於前前際者，二因猶少，應更說多。若謂愚於後際說二果者，亦有愚於後後際者，二果猶少，應更說多。四、若爾下，會通彼論，成三際義。
疏：二、依智論、俱舍，生、引俱開。初二過去，次八現在，後二未來，故成三世。現八之中，前五是果，酬於過去；後三是因，復招未來。則二重因果，各具三道，可得抗行。
鈔：疏二、依智論下，即第二釋。言生、引俱開者，然俱舍中不說生、引；今約大乘，又對唯識，合能、所引，故云俱開。是故結云三道抗行，謂無明、行即是能生，非要愛等潤竟方能。
疏：三、依此經意，明三世故。開能、所引為前、中際，為遮前七定同世故，復示無明迷本際故。二屬過去，合能、所生，總為後際，為遮愛等但是潤故，示因招果，令厭因故。以因從果，五屬未來，則能、所引、生及所發、潤，皆容互有。經無生死者，同許為果，略不明之。論經具也。明文昭然，何為唯取二世，不受三耶？
鈔：疏三、依此經等者，此第三釋，即是大乘有三世義。唯識判三為小乘者，特違至教。言為遮前七定同世者，即上唯識。言為遮愛等但是潤故者，所遮亦是唯識論意。今明愛等同無明、行，具發、潤等。
疏示因招果，令生厭者，正說以因從果。所以示果過患，由愛等因，應厭因故。亦通妨難。謂有問言：前之二世，當世以明，何得未來以因從果？答意可知。
疏則能、所引、生下，結示本義。謂能引之二許有能生，能生愛等中必有能引；所引之五通其所生。而言容有者，以大乘中雖說三世，而於五果通種及現。約為種邊，但為所引；約現行邊，即是所生。未潤之二，但名能引；已潤之二，即名能生。發業愛等，但名能引；已潤愛等，即名能生。故皆容互有。
疏明文昭然者，結彈唯識。非不許其立二世義，取二非三，故為非耳。
復次無明緣行者，是觀過去；識乃至受，是觀現在；愛乃至有，是觀未來。
於是以後展轉相續。
疏：已知大意。次正釋文，文有順、逆。順中有二：先明一往三世；後於是下，明流轉三世。
今初，云無明緣行，是觀過去者，觀有二義：一、觀現在生是過去二因所作，二、則知識等是彼過去當來之果。因、果相屬，反覆相成，如是方名見過去因義，能防三過。
言識乃至受，是觀現在者，亦有二義：一、觀現在識等由過業得，二、復知識等能得未來果報。以不得對治，依起愛等，故現在目覩，故分兩向，明其二義。言愛乃至有，是觀未來者，此未來因決得來果，一往定故。二、流轉三世者，謂不得對治，復有後世；於後世上轉生後世，後後無窮。
鈔：疏已知下，三、釋經文。疏如是方名見過去因，能防三過者，亦是遮難。恐有難言：經但說二支在於過去，論主何為反覆相屬？故今答云：要知過去因能招現果，現果必從過去二因生，方能護於先業等過。如下當釋。
疏現在目覩，故分兩向，明其二義者，此亦通難。謂有問言：前說無明、行之二因唯對現在反覆相成，今明現在五法，亦應反覆。何因兩向？故今答云：前來二因，因謝過去，故須對現以說彼因；現果已成，方知彼因招果不失。今之現在非獨酬於過去之因，復能依現在招未來果，故兩向明之。若更相成，不異前二。復應難言：前說無明，已說現果酬於過去之因，今何重說是過去果？此應答云：前酬過去為成過去，今說過招為成現在，故非重也。所以二法兩向明之。
疏此未來因決得來果，一往定故者，上句釋成，亦是通難。謂有難言：現在愛等，從果名未。過去無明等，何不從果而名現耶？故今答云：來果未至，從果名未；知其決得，令其生厭。過因已謝，何得名現？復應問言：現在愛等，從果名未；現在識等，應從因名過。亦如向答：未因決得，故從果名未。現在已得，何要名過？復應問言：釋前過、現，反覆兩向。今辨未來，何以但將因對果耶？答：前二經文直說過、現，不說相成，故論相成。今此經文，經自將現對於未來，故論不釋。
言一往定者，結成上義。謂說一分三世，名為一往；理數如是，稱之為定。對下展轉，故云一往，是一向理故。
疏：已知三際。云何護過？謂外與內因緣之法立三種過：一者、一切身一時生過。何以故？無異因故。此過從前自因而生。謂既無自在等而為異因，唯無明、行為識等因。行有多種，何以不得六道齊生？二者、自業無受報過。何以故？無作者故。此過從於無作緣生。作者即我。三者、失業過。何以故？未受果報，業已謝故。此過從於無常緣生。
鈔：疏已知三際下，第二、護過。於中二：先過，後護。前中，一一過內，文皆有三：初、標名，二、徵釋，三、辨所從。所從是疏，標、釋皆論。前之二過以前望後，後之一過以後望前，由無明、行在報前故。未受果報，業已謝失，果在於後，望前之業以成過故。
疏：此上辨過。云何護耶？若見三際，則能護之。然過去業有三種義，故不得報：一、未作；二、作已，未潤；三、得對治。
今無明緣行，則顯已作；現識等五，則顯已潤、已受；愛、取、有三，則知未得對治。於已作業，既有潤、未潤殊，斯為異因。已潤，則受生報；未潤，則受後報。潤、未潤殊，豈得六道一時齊受？此為異因，何用自在？既自造異因，自招二報，非他身受，何言自業無受報耶？假者自造，何用我耶？若已作業，不得對治；潤，則便生，知業不失。因雖先滅，勢力續故；現見得報，不可言失。三過度矣。
鈔：疏此上辨過下，第二、明護。於中有四：一、結前徵後；二、若見下，總標護義；三、然過去業下，出過所以；四、舉經正護。三中二：先汎明不受報業；後今無明下，舉今經文明受報業。
今初，言一、未作者，此言難解，謂若未作，則未名業故。今依瑜伽，其未作業名為不作。論第九云：不作業者，謂若不思業。若不思已，不起身業、語業。釋曰：據此，不作即任運所起，非故意思。設爾，有思，又無思已，不起身、口，故不受報。故九地釋表、無表業，云作、無作。作即身、口，無作即意。如殺、盜等，心雖欲作，不形身、口，故不受報。若全不作，名不受報。何要待言？又何得論云業有三種不受報耶？不作即無業故。二、未潤，可知。而論但云作已，未得報，其未潤言，是疏義加。三、得對治者，即瑜伽中名不增長業。不增長業總有十種：一、夢所作業，二、無知所作業，三、無故思所作業，四、不利不數所作業，五、狂亂所作業，六、失念所作業，七、非樂欲所作業，八、自性無記業，九、悔所損業，十、對治所損業。除此十種，所餘諸業名為增長。
疏今無明緣行下，二、舉今經明得報義。於中二：先正明，後結酬外難。今初，對前三不得報。今無明緣行，則顯已作者，此揀第一未作業也。既為無明所發之行，此行要是能感當報，故非向來不思之業。
疏現識等五，則顯已潤、已受者，則前無明、行等已得潤竟，故今受果。此則過去二因已含發、潤。
疏愛、取、有三，則知未得對治者，謂若得對治，不應依現更起愛等。此後更有論反釋，云：若斷愛、取，雖有作業，則無明、行不能生有。釋曰：則顯現在亦有無明與行是所潤等。觀此論意，則過去二因具於發、潤，但舉發業之名；現在愛等亦有發、潤，但顯潤名。故上疏云皆容互有。思之。亦可現在愛、取不潤過去後報之業，故不能生有。
疏於已作業，既有潤、未潤殊，斯為異因者下，第二、結酬外難。上立三過，語雖影略，總相皆由無異因故；異因即我。今明不要我為異因，即已造、已潤、不得對治而為異因。此語是前說過後論。論出三過竟，云：此三種過，以見過去世等異因答故，受生報等差別故。釋曰：上論總出其過，總明答之；今出過所以竟，方用結酬。
疏已潤，則受生報下，第四、正明護過。三過即為三別。今初，雖一身中具六道業，潤者先受，那得一時？此即已潤為異因。二、既自造異因下，護第二過。二報即是生報、後報。此即已造為異因。三、若已作業，不得對治下，護第三過，即不得對治為異因。
言勢力續故者，小乘則是後後連持，大乘則是已熏成種。後能得果，故云勢力。三過度矣者，結也。
無明滅行滅者，是觀待斷。
疏：後無明滅下，逆觀，即得對治義。此滅，則彼滅，是觀待斷。又因觀能滅，揀自性滅，故云觀待。然十二緣，三世並備，但隨化迹，隱、顯分三，令知過去因招今苦器。今斷愛等，當果不生，則愚癡絕命於慧刃，愛水焦乾於智火，高羅四開於六趣，無生超逸於八極矣。
鈔：疏後無明滅下，逆觀中二：先釋文；後然十二緣，三世並備下，第二、結示。謂過去二因即含有、愛等能潤業等，必依過去識等上，起始生、終死等過，具十二矣。現七果上起發、潤等，現亦具矣。然七事中，五即生、死，而總、別分，故說具七。當雖說二，同現亦具，二必有五及起因故。是以上言皆容互有，並如前說。故言但隨化迹，隱、顯分三。從令知過因下，出隱、顯意，義如前說。則愚癡絕命下，是逆觀意，以智慧劍破發業惑，以智慧火乾於現在潤業愛、取，則七苦不生。能、所引、生，即四面網。此即史記書言：湯出，遇畋捕者，祝云：自天而下，從地而出，四方來者，皆入吾網中！湯見之，歇三面網，祝云：可上者上，可下者下，可東者東，可西者西，可南者南，可北者北，負吾命者入吾網中！顯法令寬也。今亦不留一面，故曰四開。皆證無生，若鳥出網，以適八方。
疏：二、約大悲隨順觀，治異道求中無因之見，示三際因果。既先際二是中際五因，中際之三是後際二因。若無如是等事，眾生亦無。斯因有矣，何得言無？
鈔：疏二、約大悲等者，文中三：初順顯有因；次若無下，反質明有；後斯因下，結示。
疏：三、約一切相智中，當力無力信入依觀。論云：先、中、後際化勝故。
謂此三際，為因義邊，皆名有力；為果義邊，名為無力。若約三世，前際於現五有力，於當二無力；中際愛等於當二有力，於現無力。
以斯三際化彼凡夫，令信入依行，
化中之勝。
如是窮究，為種智境。
鈔：疏當力無力下，文中三：初、標牒；二、謂此三下，疏釋論；三、如是窮究下，結觀。二中三：一、釋力、無力；二、以斯三際下，釋信入依義；三、化中下，釋化勝。言籠取三際，方顯化勝。亦是瑜伽緣起差別。故瑜伽云：緣起差別云何？謂於前際無知等，如經廣說。於前際無知云何？謂於過去諸行等起不如理分別，謂：我於過去為曾有耶？為曾無耶？曾何體性？曾何種類？所有無知等。亦即俱舍云：說前後中際為遣他愚惑。故彼論云：契經何故唯說有情？故有上偈，釋云：世尊為遣三際愚惑，故說緣起唯約有情。問：如何有情前際愚惑？謂於前際生如是疑：我於過去世為曾有、非有？何等我曾有？云何我曾有？釋曰：此有三疑：初、疑我有無。二、疑我體性：為即蘊我？離蘊我耶？三、疑我差別：為當常我？無常我耶？
問：如何有情後際愚惑？答：謂於後際生如是疑：我於未來世為當有、非有？何等我當有？云何我當有？釋曰：三疑如前，但曾、當有異耳。
問：如何有情中際愚惑？答：謂於中際生如是疑：何等是我？此我云何？我誰所有？我當有誰？釋曰：此有四疑：何等是我者，疑我自性也；此我云何者，疑我差別也；我誰所有者，疑我因也，謂此現在我，過去誰因所有也；我當有誰，疑我果也，謂我當有誰，果也。為除如是三際愚惑，故經唯說有情緣起。以契經說：苾芻，諦聽！若有苾芻，於諸緣起已生諸法能以如實正慧觀見，彼必不於三際愚惑，謂我過去為曾有、非有等。釋曰：大、小論殊，其旨皆一。今三際無我，斯惑自亡。故以三際化彼凡夫，除其我愚，信入無我，修無我行，為化之勝。
△疏：第七、三苦聚集，初、約相諦，即當六觀之中第五不厭厭觀。論云厭種種微苦分別，所有受皆是苦故，此約微細行苦；又云及厭種種粗苦故，此約壞及苦苦。皆凡夫不厭，菩薩厭故。又初微苦，二乘不厭，菩薩亦厭。二乘雖知捨受行苦，不窮委細，有無量相及變易苦，故云不知。
鈔：第七、三苦聚集門，疏第五不厭厭觀等者，先釋觀；後文中下，釋經。前中，先正釋；後二乘雖知下，通妨。恐有問言：四禪已上，皆唯行苦。二乘已超，何言不厭？故有此通。此有二意：一、約界內無，即涅槃十二云：苦有無量相，非諸聲聞、緣覺所知。二、及變易苦，謂為出三界，究竟無餘故。
復次十二有支名為三苦。此中無明、行乃至六處是行苦，觸、受是苦苦，餘是壞苦；
疏：文中亦有順、逆。順中從相增說以配三苦：前五遷流相顯，名為行苦；觸、受二支，觸對生苦，故云苦苦；餘但壞樂，故名壞苦。老死壞生，亦名壞苦。
若準瑜伽、唯識，十二支全分皆行苦攝，有漏法故；十二支少分苦苦攝，十二支中各容有苦故；十一少分壞苦所攝，以老死位中多無樂受。依樂立壞，所以言無。若約壞生，如今經說。若依捨受以立行苦，則除老死，老死位中無容捨故。以此三苦從三受生，謂苦受生苦苦，樂受生壞苦，捨受生行苦故。二苦皆言少分者，十二支中具三苦性。若是二苦，必是行苦，故言全分。有是行苦而非二苦，又是二苦各不攝二，故云少分。
鈔：疏順中自有三門：一、隨相增減門，二、實理徧通門，三、三受分別門。上二即唯識三苦分別門，第三即三受分別門。引論廣釋。今初，即隨相增減門。
言觸對生苦者，因於苦緣生於苦心，故云苦苦。然其觸、受既通三受，偏言苦苦者，就增說故，亦訶責故。
言老死壞生者，此遮外難。恐有難言：老死無樂，何名壞苦？故為此釋。則壞苦有二：一者、壞樂，二、是壞業。正能壞生，即是壞業，得名壞苦。
疏若準瑜伽、唯識下，第二、引論廣釋。於中二：先、正舉論，即約實理徧通門，正唯識文，瑜伽同此。
疏若約壞生下，第二、以疏會釋。於中四：一、會壞苦，可知；二、若依捨受下，釋上壞苦十一之言，除老死故；三、以此三苦從三受生下，釋成老死無捨受言，即三受分別門也；四、二苦皆言少分下，釋少分、全分。
若是二苦，必是行苦者，諸有漏法，剎那性故。有是已下，釋二少分，而有二義：一、二苦不徧捨受，故名少分。二、又是二苦下，壞及苦苦，各不相攝；兼無捨受，故各不攝二。以壞苦中無有苦受，苦苦之中無樂受故。
無明滅行滅者，是三苦斷。
疏：逆觀，可知。
疏：二、約大悲隨順觀，此下四段當第四求異解脫，謂不識真解脫，求三界苦等為解脫故，名之求異。真解脫者，有四種相：一、離一切苦相，二、無為相，三、遠離染相，四、出世間相。此四即涅槃樂、常、淨、我。故涅槃云：於世間法自在遠離，名為我故。故下四段經明其但有四妄而無四德。今此明其有苦無樂。故論云：彼行苦事隨逐，乃至無色有縛。彼計無色為涅槃者，豈非妄苦耶？
鈔：疏二、約大悲下，疏文有四：一、總釋觀名。二、真解脫者下，舉正折邪。於中二：先舉論文；後此四即涅槃下，疏釋上論，如次配其樂、常德等。故涅槃云下，唯證第四，我相隱故。三、故下四段下，顯妄舉正。四、今此明其下，別釋此門。
疏：三、約一切相智，此當第七增上慢非增上慢信入觀。不如實知微苦我慢，即增上慢；若知微苦，非增上慢。不知令知，名為信入。
鈔：三、一切相觀，疏不如實知微苦我慢者，此即論文。從此即增上慢下，疏釋上論。然論標名有增上慢，釋中即無。故疏指論我慢即增上慢，從本說故。從若知下，釋非增上慢言。又不如實知者，涅槃云：聲聞有苦，有諦，而無真實故。
疏：第八、因緣生滅，亦名從緣無性。初、約一切智觀。此下三門，皆明深觀。謂四句求緣，皆無有生；無生而生，故曰深觀。
鈔：第八、因緣生滅門，疏初觀文前有三：一、釋觀名。二義名深：一、無生故，二、生與無生無障礙故。
疏：此門明不自生、不他生，第九門明不共生，第十門明不無因生。
鈔：二、此門下，第二、指經。
疏：釋此四句，略有二意：一、破邪，二、顯理。
鈔：三、釋此四句下，廣辨義相。於中三：初、雙標二章。
疏：理外妄計曰邪。邪亡，則理顯；理顯，則惑亡。反覆相順。然自、他等四是計是依，不之一字是藥是理。窮生之理，不出自等。自等若無，生將安寄？故以不不之，則惑亡理顯。
鈔：二、理外妄計下，總釋二章。言是計是依者，計是破邪之所，依是顯理之所。是藥者，是破邪之能；是理者，是顯理之能。若望顯理，理為所顯。今用不為理，令於自等而見於理。見理因不，故以不為能顯。後窮生下，彰破、顯之功。
疏：然其所計略有三類：一者、外道，謂冥性為自，梵天為他，微塵和合為共，自然為無因。又此四計亦是僧佉、衛世、若提子、勒沙婆也。
鈔：三、然其所計下，別釋二章。先破邪中有二：先計，後破。計有三類，凡、小如前夜摩偈說。
疏：二、小乘，同類因為自；異熟因為他；俱有因為共；計無明支託虛而起，亦曰無因。上計亦通大乘執相之者。
鈔：二、小乘，言同類因者，因、果相似，如善五蘊與善五蘊展轉相望，為同類因。言異熟因者，唯諸不善及有漏善相望故也。言俱有因者，如四大種更互相望，為俱有因。
疏：三、約大乘，果法為自，眾緣為他，合此為共，離此為無因；又賴耶自種為自，眾緣為他，合此為共，離此為無因；又法從真起為自，從妄起為他，合此為共，離此為無因。
鈔：三、約大乘，自有三義：前二通法相及無相宗，後一是法性宗。皆執法成病，故俱為所破。至顯理中，當知其相。
疏：所計雖眾，但顯正理，諸計自亡。
鈔：疏所計雖眾下，第二、明破，但指顯理而為能破，同一不故。
疏：顯理復二：一、約無生，以顯深觀；二、約生、無生無礙，以顯深觀。
鈔：疏顯理復二下，第二、顯理。先標，
疏：先中略為二解：一、約展轉釋。法從緣，故不自生。既無有自，對誰說他？又一切法總為自故。又他望於他，亦是自故。既無有他，故不他生。自、他不立，合誰為共？有因尚不生，無因何得生？
鈔：後釋。疏法從緣生，故不自生者，即對前果法為自，眾緣為他。義說通於二論：
一、通中論，青目釋不自生，云：萬物無有從自體生，必待眾因緣。復次若從自體生，則一法有二體：一、謂生，二、謂生者。若離餘因從自體生者，則無因無緣。又生更有生，生則無窮。釋曰：據此，即以果體為自也。
二、通對法，先明三句無生，後辨不礙三作。初云：不從自生者，謂一切法非自所作；彼未生時，無自性故。釋曰：此之釋自同青目意。論云：不他生者，謂彼諸緣非作者故。不共生者，即由於此二種因故。釋曰：二種因者，即指上二句。自、他二句，各既不生，合亦不生。後辨三作，云：然非不自作他作因生，故甚深。此意以三作釋不無因，故云緣望於果，有功能故；因望於果亦然，合上為三作故。既從三作，故非無因。然觀三作，則自亦是因。今疏中釋不自、他等，即中論偈意。偈釋自生，即是下文因緣形奪中用。故云如諸法自性不在於緣中，此即以他破自；次云以無自性故他性亦復無，此即以自破他。憑公云：以自破他，凡有三種：一、總，二、即，三、相待。今疏即全有此三。
初云既無有自，對誰為他，即第三相待破，無自可待對故。如無長，故無短。次云又一切法總為自故，即第一總義。萬法皆自，如百人一處，皆用己為自，則他亦是自。今破一自，則他亦破矣。次云又他望於他，亦是自故者，即第二即義，謂如兩人，二互相望，此言是自，指彼為他；他亦自言：我即是自！指此為他。故其兩人，皆有於自。破此人自，他人之自亦已亡故。從自、他不立下，即雙用自、他破共生義。如二盲人，離不見色，合豈見耶？從有因尚不生者，即以三作破無因耳。此中非謂非是無因而立有因，舉況以釋因、緣和合。合是生義。尚不得生，豈用無因而立生義！故四句求生，生不可得；無生之理，顯然可覩。正理既顯，計何由生？
疏：二、約因緣形奪釋。故對法云：自種有，故不從他；待眾緣，故非自作；無作用，故不共生；有功能，故非無因。論解同此。
若爾，自種有故，則是自生。豈曰無生？此乃假自破他，非立於自；次句假他遣自。故中論云如諸法自性不在於緣中也。下二句例然，惟審詳之！
鈔：疏二、約因緣形奪者，即就前計，以因為自，以緣為他，而顯理也。然對法初散釋，亦以破自為先。故云：又有差別，謂待眾緣，故非自作；雖有眾緣，無種子，不生，故非他作；彼俱無作用，故非共作；種子及眾緣，皆有功能，故非無因生。是故如是說：自種有，故不從他等。一如今疏。釋曰：初句以自破他，如於外法以穀子為自，水等為他；內法識種為自，業種增上緣為他。若無種子，決不生果，故不他生。次句以他破自，故云待眾緣，故非自作。次無作用，故不共生，即以和合無性破共。次有功能，故非無因者，以共破無因。言論解同此者，今取論解同對法也，如下釋文中辨。彼論結云：若緣起理，非自非他。遣雙句者，猶為甚深，況總亡四句！是故緣起最極甚深。
疏若爾下，釋妨揀濫。古人多以非無因是從因生，故為此問答，引中論證。唯證假他破自、以自破他等，已如前說故。此論難見，意云：汝立自性而能生者，不合更假其餘因緣。若有自性，而復假緣，則此自性應在緣中。今水、土緣中無穀自性，明不自生。
疏下二句例然者，即以無作用破共，非立無作用生；以共破無因，非立共也。此別顯無生義。故令審詳，使物莫濫。若顯甚深，次下當說。
疏：二、約無礙者，但因緣生果，各有二義，謂全有力、全無力。緣望於果若全有力，則因全無力。故云：因不生，緣生故，云不自生。二、因望果全有力亦然。故云：緣不生，自因生故，故不他生。三、二力不俱，故不共生。四、二無力不俱，故不無因。
鈔：疏二、約無礙下，此門更分為二：先明事、理無礙。無力，故無生；有力，故不礙生。則生不礙無生，無生不礙生。亦取前對法偈明之，而用意有別。亦同初門不自生、非不自作等。則上三句顯不生，第四句不礙三作。
疏：此復二義：一、約用，則力、用交徹，有相入義，謂有力攝無力故。故十忍品云：菩薩善知緣起法，於一法中解眾多，眾多法中解了一等。二、據體，有空、不空，有相即義，謂非但因力歸緣，亦乃因體由緣而顯，全攝同緣，因如虛空。故上文云：一即是多多即一等。力、無力必俱，故常相即、入。是為無盡大緣起甚深之觀。
鈔：疏此復二義下，依此力、無力，成於事事無礙法門，謂成相入及相即義。如前玄中。
復次無明緣行者，無明因緣能生諸行；
無明滅行滅者，以無無明，諸行亦無。
餘亦如是。
疏：文中亦有順、逆。初順觀中，經云無明緣行者，牒也；無明因緣能生諸行者，釋也。論云有分非他作，自因生故，此以不他生釋經因字，謂如行支唯從無明，故云自因。即上自因觀也。二者、非自作，緣生故，此以不自生釋經緣字，謂行支但假無明為緣，非有行自體在無明中從自而生。即他因觀。但取揀餘不親生，故名因；顯前非後，疏故名緣。非謂四緣之因緣也。餘並可知。
鈔：疏文中亦有下，第二、釋文。此以不他生下，是疏釋論。論言有分者，分即支也。從二者、非自作，緣生故者，亦是論文。餘皆疏釋。言非謂四緣之因緣也者，此句揀濫，以古德釋云：無明望行，無因緣義。而言因緣者，有二義：一、自種為因，無明為緣。此二合說，故云因緣。然隱此親種，顯彼勝緣，故云無明因緣也。二、但彼增上緣望自增上果還是親因，故說無明為行因緣。此解失意，故今揀之。若取有力增上揀無力增上為親因者，於理則可，然亦非因緣，故為失意也。
疏後例餘者，謂其餘支及與逆觀。謂順觀尚即自、他不生，逆觀豈有自、他可滅！
疏：二、約大悲觀，即異求中計非想等以為涅槃。又計妙行為解脫者，非是常德，但是生、滅，故可悲之。
鈔：疏二、約大悲下，言又計妙行者，以六行伏惑為解脫者，解脫因故。既有欣、厭心，亦生、滅耳。
疏：三、約一切相智觀，此及後門名無始觀。此有二意：一、若約俗說，因緣為生滅之本，生死無際，故因緣無始；二、約真說，見法緣集無有本性可依，故名無始。即淨名云：從無住本立一切法。
故染、淨真性，皆無始、終；顯染可除，但云無始。餘如別說。
論云中際因緣生，故後際生，即舉此第八門；隨順縛故，即第九門。謂但一念從緣生，即是不生，故無始也。不言初際生者，意顯無初故。今不起妄，即不生故。
鈔：疏第三、一切相智觀等言此有二意者，約俗，是賢首意；約真，是遠公意。前中言生死無際者，即中論。本際品云：大聖之所說本際不可得生死無有始亦復無有終若無有始終中當云何有是故於此中先後共亦無。釋曰：據此，則上二偈，前是俗諦無始，後偈便入真諦。而俗諦無終者，約多人說故。今直就事明，但有無始；後意若約真諦，俱無始、終。何以但言無始？今謂無明從空而起，故但云無始。下引淨名，雙證二義。無住之本，即是真諦；立一切法，即是俗諦。俗依真立，真既無始，俗亦無始。而論但名為無始，致令二德各見不同。今疏以理而通，二德並皆全取。
疏故染、淨真性，皆無始、終者，結示通妨。染之與淨，即上俗諦，皆依無住，故無始、終。言依無住者，非依無住展轉生來。既無住即是實相異名，故無一法不同實相。真性，即上約真諦說，理無始、終。顯染可除下，通妨。妨云：何以但言無始？故為此通。
疏餘如別說者，然初地中已略顯示，今更略明。謂或說真性無始無終。性無生、滅，故恆沙性德依體說相，亦無始、終。證淨菩提有始無終：創修成故，說之有始；冥同真性，故無有終。生死妄法無始有終：未曾離念，故無有始；妄可斷故，本有今無，故說有終。若約以因招果說者，無明為始，老死為終，有始有終。約智符理，理無始、終，智亦無始。不爾，真智不同真故。妄法有二，亦無始、終：一、則從緣，舉體空，故無可始、終；二、即妄同真，故無始、終，如波即濕，同性無終。隨順觀俗，即真諦故；若有始、終，不即真故。故疏結云故染、淨真性，皆無始、終。
疏論云下，引論牒釋，即合二門為一無始，故雙牒釋。
疏不言初際生下，通上中際因緣生言。意顯無初故者，約俗諦門，無明無始故。從今不起妄下，反釋論意，故云不生。今即中際不起愛、取，何有後際生、老死耶？
又無明緣行者，是生繫縛；
無明滅行滅者，是滅繫縛。
餘亦如是。
疏：第九、生、滅繫縛者，亦名似有若無。初、一切智觀中明不共生，文中三：初、順觀。經中但明無明為緣縛行，令行繫屬無明。斯則緣生而為不共者。論云：非二作，但隨順生故，無知者故，作時不住故。意謂但行順無明緣，不得不生；互無知者，故非二作。若爾，但隨順生即是共生。何要知者？故末句云：既從緣生，則念念不住。誰為共耶？此同對法無作用故。又中論云：和合即無性，云何和合生？次、無明滅下，逆觀，謂滅但滅於繫縛。既無共生，安有共滅？言有生、滅，皆是繫縛。三、類餘，可知。
鈔：第九、生滅繫縛門，疏亦名似有若無者，生、滅繫縛但順經文，似有若無即是經意，故論云不共生也。文中順觀之內有三：初、牒經文，徵起共義。二、論云下，舉論解釋。非二作，是標；但隨順下，論有三釋，明不共義。三、意謂下，疏釋論文，即就論三義，展轉相承。疏有二節：先合釋前二，後別釋第三。今初，但行順無明，不得不生，是第一意。既言隨順，故明緣會不得不生，即無生矣。二、云何以隨順即得無生。行與無明二互相依，無知者故。由上二義，故非自作。第二、若爾下，別釋第三義。以不住釋上無知，如河中水，湍流奔逝，故無相知。從此同對法下，以論證成：對法，即如前文；又中論云，即是過意。據文，即因果品云若因眾因緣而有和合法和合自不生云何能生果、如來品云陰合為如來則無有自性等，皆其義也。
疏無明滅下，逆觀下，釋逆觀，但釋不共滅義。生、滅之相，類前，可知。
疏：二、約大悲觀，謂彼外道異求非想天等為解脫者，菩薩觀之，但是染縛，非是涅槃真淨之德。
疏：三、約一切相智觀，明無始觀中隨順縛故而生，非有本也。
又無明緣行者，是隨順無所有觀；
無明滅行滅者，是隨順盡滅觀。
餘亦如是。
疏：第十、無所有盡觀，亦名泯同平等。三觀之中，初、一切智觀，即深觀中顯非無因。經亦三節：初順觀中，由行從無明緣生，緣生即無性，故云隨順無所有。次逆觀中，滅亦緣滅，緣滅無滅，方順盡滅之理。然論經順觀云是隨順有者，顯無性緣生，故不能不有。二經雖殊，同明緣生，故非無因。無因何失？若無因生，生應常生，非不生也。何以故？無定因故。此即縱破。亦可恆不生。何以故？無因生故。此即奪其生義。故無因生非佛法所樂，以無因能生大邪見故。
鈔：第十、無所有盡門，疏然論經下，二會二經。今經兩段，皆隨順無所有。若論經順觀中，經、論皆隨順有，逆觀方云隨順無所有盡。疏家但含順觀之中順有順無；逆觀義同，所以不會。今經取緣生無性，論經即無性緣生，二義相成，故同遣無因。從無因何失下，是論結無因之過。無定因者，若有定因，因會，則生；不會，不生。今無定因，故應常生。故無因下，結無因過。中論云：無因乃成大過，謂布施、持戒，應墮地獄；殺生、偷盜，則應生天；諸修妙行，無涅槃等。
疏：二、約大悲隨順觀，即求異解脫中外道計非想、無所有處等為涅槃。以順有故，非是出世故。無我德，而妄計解脫，故可悲之。
疏：三、約一切相智觀，當第九種種觀，此即世諦觀。由隨順有故，有欲、色、無色愛等之殊，故云種種。即真，順有；未失，順無。上來別釋十門竟。
鈔：疏此即世諦觀者，以論經云隨順有故。從即真，順有下，會論經同今經，謂雖順有，虛相都盡，唯第一義諦，故云未失，順無。
佛子！菩薩摩訶薩如是十種逆、順觀諸緣起，所謂：有支相續故，一心所攝故，自業差別故，不相捨離故，三道不斷故，觀過去、現在、未來故，三苦聚集故，因緣生、滅故，生、滅繫縛故，無所有盡觀故。
疏：自下第三、總結十名。既云逆、順觀察，則前二門闕逆觀者，乃文略耳。
鈔：疏自下第三、總結下，疏文有三：初、釋逆、順，二、釋總名，三、以義收束。初中二：先、直釋經，二、引文會釋。
今初，言二門闕逆者，即一心所攝及自業助成門也。所以無者，但是略故。若出所以者，其一心所攝之中本、末依持，即是順觀。初第一義心是攝末歸本，義當逆觀，故略無耳。其自業助成順觀之中二業相顯。逆觀應言：無明若不迷於所緣，則不與行作生起因。則似無明無用有體，故略無耳。若欲著者，應言：若無無明迷於所緣，則不與行作生起因。亦可著在，故云略無。一心中，應云：若不迷一心，則不起因緣。亦是逆義，故下偈云：心若滅者生死盡。以此，疏文但云略無。
疏：然此逆、順，若對法第四，名為染、淨。染、淨中各有逆、順。論云：雜染逆、順故，清淨逆、順故。
染中順者，無明緣行等故；逆者，謂誰老死集，乃至無明故緣起。經云：由誰有故，而有老死？如是老死復由何緣？初句推因，後句審因。清淨逆、順者，無明滅，則行滅，順也；由誰滅無，故老死滅無，逆也。今文略無，但約染、淨為逆、順耳。
鈔：二、然此逆、順，若對法下，引文會釋。先引論，有二逆、順，今經但一。次引緣起經釋於對法誰老死言。此有七十七智，謂十二因緣，除無明支，餘十一支，各有七故。由誰有故，即是推因，推此老死從何因生，知從於生；如是老死復由何緣，即是審因，謂審此老死定由何緣，定知因生。三世各二，故有其六。七即法住智，謂觀前所不攝諸有漏慧，徧知義故。謂徧知三世緣起教法，名前不攝以為第七。前六真實智，此一法住智，合成七智。一切異生及諸聖者，俱有此智。入見道位，方有四十四智，近四諦故。住教等法是聞慧，故名法住智；如實而知是思、修慧，名真實智。此約染明逆。若清淨逆，但改誰有為誰滅耳。然此逆、順約支體說。經以染、淨為逆、順者，約順生死、逆生死說。然上鈔云四十四智，謂逆觀老死以至於行，各作四諦觀說耳。
疏：言諸緣起者，十二非一曰諸。前前為緣，令後後起；又由煩惱繫縛，往諸趣中，數數生起，故名緣起，亦云緣生。生即起義。亦約果說。
鈔：疏言諸緣起下，第二、釋總名。或名緣起，自有二義：一、通約十二緣，二、以因對果說。次亦云緣生，亦有二說：一、生即是起；二、亦約果說者，即生、起義殊，是俱舍意。論云：如世尊說吾今為汝說緣起法、緣已生法，此二何異？問也。答有二義：一云：且本論文，此二無別。釋曰：即前疏文生即起義。後義即是論主正釋。偈云：此中意正說因起果已生。釋曰：世親明此契經中意。十二有支，為因義邊，即名緣起，因起果故；為果義邊，皆名緣生，從緣生故。故其十二所望不同，二義皆成。
疏：餘如瑜伽第九、第十、三十一、九十三、唯識第八。上來多依此諸論解，十名可知。
鈔：疏餘如瑜伽第九等者，二、引文會釋，結示根本。瑜伽總上四卷，皆明緣起。釋名正當第十，總有五釋。論云：問：何故說為緣起？答云：由煩惱繫縛，往諸趣中，數數生起，故名緣起。此依字釋名。謂依緣字、起字，二字別故。而緣非起，即是今疏第二釋也。二云：復次依託眾緣，速謝滅已，續和合起，故名緣起。此依剎那義釋。三云：復次眾緣過去而不捨離，依自相續而得生起，故名緣起。如說：此有，故彼有；此生，故彼生。非餘。依此義故，釋名應知。四云：復次數數謝滅，復相續起，故名緣起。此依數壞、數起義。釋曰：此上三釋，皆是今疏第一義：前前為緣，令後後起。前前為緣，故不捨離，即第三義；前若不滅，後何由起，即含第四；前、後不同，必有剎那，即第二義。故其三意大同小異，疏合為一。五云：復次於過去世覺緣性已，等相續起，故名緣起。如世尊言我已覺悟，正起宣說，即由此名展轉傳說，故名緣起。釋曰：瑜伽五義：初一、緣非是起，以因為緣，以果為起。二、緣即是起，剎那剎那從緣而起。此揀大眾部十二因緣是無為法，亦揀正量部。三、即無間因果，前因為緣，而後緣起。四、無始因果，前已謝滅，後更起因，招果不斷；然通因、果，即緣即起。五、緣是所覺，起是教法，依悟說教，故名緣起。此是自釋，五相不同，非餘師義。對會疏文，已如向說。然五義並依起即生義，唯俱舍意分二不同。又指唯識第八，彼中廣釋，如上具引。下以諸門分別，有十七門，義亦略具。
言十七門者，第一、假實分別門，謂十二支，九實三假：一、已潤六支，合為有故；二、生，三、老死，三相位別故。第二、一非一事門。五是一事，謂無明、識、觸、受與愛；餘非一事。上之二門攝在第一有支相續門。第三、染與不染門。無明、愛、取三唯是染，煩惱性故；七苦不染，異熟果故。七分位中容起善染。故瑜伽第十假通二。業有通二，有兼無記。此即第五三道不斷門。第四、獨雜分別門。無明、愛、取說名獨相，不共餘支；相交雜故，餘是雜相。第五、色非色門。六唯無色，謂無明、識、觸、受、愛、取；餘通二種。第六、有漏無漏門。皆是有漏，唯有為攝；無漏無為，非有支故。上三亦如初門。第七、有為無為門。有漏無漏門中已具，在今第八因緣生滅及第九生滅繫縛門中已具。第八、三性門。無明、愛、取唯通不善，有覆無記；行唯善、惡；有通善、惡，無覆無記六支合為有故；餘七唯是無覆無記。七分位中亦起善染。故瑜伽第十說七通二性。此一亦如初門。
第九、三界分別門。雖皆通三界，而有分有全。欲界則全；二界無染，六處不具。無色唯名，故此門略無。第十、能治所治門。上地行支能伏下地，即粗苦等六種行相，有求上生而起彼故。此門略無。第十一、學等分別門。一切皆唯非學、無學聖者所起，有漏善業明為緣故，違有支故，非有支攝。由此應知：聖必不造感後有業，於後苦果不迷求故。恐有問言：若爾，雜修五淨居業，應非行支。若是行支，聖便造業。若非行支，如何生彼，感總報耶？故論答云：雜修靜慮，資下故業，生淨居等，於理無違。意云：不還果等以有漏、無漏前、後雜修第四靜慮，資無雲等三天故業，生淨居等，於理無違，此總報業及名言種，凡時已造生第四禪下三天業，一地繫故；後由無漏資此故業，生淨居天，非是聖者新造業也。此義亦在初門略具，已如上指。
第十二、二斷分別門。有義：無明唯見所斷，要迷諦理，能發行故。聖必不造後有業故，故非修斷。愛、取二支唯修所斷，貪求當有而潤生故，九種命終心俱生愛俱故。餘九皆通見、修二斷。有義：一切皆通見、修二斷。大論第十說預流果已斷一切一分有支，無全斷者故。若無明支唯見所斷，寧說預流無全斷者？若愛、取支唯修所斷，寧說彼已斷一切支一分？釋曰：皆斷一分者，則明無明支非唯見斷，猶有一分無明在故。愛、取二支非唯修斷，入見道時，斷一分故。此門，經、疏略無，含在初門逆觀之內。第十三、三受門。十樂、捨俱，受不與受共相應故，老死位中多分無樂及容捨故。十一苦俱，唯除於受，非受俱故。此門含在第七三苦集成門。十四、三苦門，全同第七。十五、四諦門，即當第五三道不斷門中，故有入諦之觀。十六、四緣門，全同第三自業助成門。十七、惑苦相攝門，亦如三道不斷門攝。釋曰：上十七門全分同者，已如上指。故散在諸門，從多分指。恐厭繁博，故疏略耳。
疏十名可知者，前已廣釋，疏順聲律，小有加減及與迴互，大旨無違。
疏：然各攝三觀，體勢星羅。今重以十門本意收攝：初門明染、淨因起，二、明緣起本源，三、因、果有、空，四、相成無作，五、陳其諦理，六、力、用交參，七、窮苦慢除，八、形奪無始，九、有、無無本，十、真、俗無違。
復收十門，不出五意：初門迷理成事，次門理、事依持，次六成事義門，第九事、理雙泯，後一事、理無礙。
故唯四門，不出事、理。
若從事、理無礙交徹，則涉入重重；若依事、理逆、順雙融，則真門寂寂。故法性緣起甚深甚深。即此因緣名因佛性，觀緣之智即因因性。因因至果，成菩提性；因性至果，成涅槃性。因、果無礙，是緣起性。惟虛己而思之！
鈔：疏然各攝三觀下，第三、以義總收，恐難領會十門義故。於中四：一、總出十門之意，二、收十為五，三、收五為二，四、總相融通。初中，於上三觀相參而用，謂三觀小異，論取不同；就其經文，故可為一。一、染、淨因起者，相諦觀中明成答相，答於外難，成無我義。無我即淨，故大悲觀名愚癡顛倒。以著我故，則生，為染；無我，則得無生，為淨。一切相智名染淨分別，染淨正是第三觀名。今此中義通於三觀，因起之字定通三處。二、緣起本源者，直就經說故。初觀名第一義諦，是一心本；世諦一心依本起末。第二觀中阿陀那識迷執為我，即染、淨本；悟，即是解脫根本故。一切相智名依止觀，故為本源。三、因、果有、空者，相諦觀中名他因觀。由無明故，方得有行，斯則有矣。既從緣有，斯則空矣。大悲觀中破於冥性，斯有因緣。一切相智觀名方便觀，以各二業為後方便，亦即有即空義耳。
四、相成無作者，即不相捨離。相諦觀中名自因觀，謂離前支無後支，故云相成；相成，故無作。大悲觀中破於自在，故須因緣相成，無別作者。一切相智觀名因緣相，有支無作故。五、陳其諦理者，即三道不斷。相諦名攝過觀，但攝苦、集故。大悲名破苦行因，亦由唯苦、集故。一切相智名為入諦，兼取逆觀，即滅、道故。六、力、用交參者，即三際輪迴。初名護過觀，三際因、果，為因有力，為果無力，能護失業等三過故。大悲觀中治異道求中無因之見，因有力故。一切相智觀，力、無力信入。並是力、用交參。七、窮苦慢除，即三苦聚集。初名不厭厭觀，令厭微苦，即窮苦義。大悲觀中名破求異中，謂三界有涅槃，但是苦故。今能窮之。一切相智中名增上慢、非增上慢信入，亦窮微苦，非增上慢矣。
八、形奪無始者，即因緣生、滅。初即深觀，名不自不他，以他奪自，以自奪他。大悲觀中名無常德，以形奪故。一切相智觀名無始觀，因緣無初故。九、有、無無本者，即生、滅繫縛。初、即深觀中，明不共生，明非二作。互無知者，故有無本；無作用，故不能生，則無亦無本。二、大悲觀既無有淨德，安有本耶？一切相智觀既明無始，始即是本，二諦無始，故有、無無本。十、真、俗無違者，即無所有盡。初深觀中，顯非無因，真不違俗；無所有盡，俗不違真。大悲觀中，以順有故，無有我德。一切相智，種種觀故，亦不違俗。故其三觀，取文小異，大旨多同。故以本意收為一致。
疏復收十門下，第二、收十為五，可知。
疏故唯四門，不出事、理下，第三、收五為二。言四門者，謂上雖五意，但有四門：一、事，二、理，三、事、理雙泯，四、事、理無礙。故前三意但是事、理，三、四二門不出事、理，故為二也。
疏若從事、理無礙下，第四、總相融通，即成事事無礙及泯絕無寄。先正融通；後即此因緣下，會通佛性，如前已說。
疏：自下大文第三、佛子！菩薩至以如是下，明彼果勝。亦前攝正心住，故知緣生；此下攝善現行，故三空等現前。
鈔：疏自下大文第三、彼果勝中，文有三：初、攝位；
疏：依論，云：果者，有五種相：一、得對治行勝及離障勝，二、得修行勝，三、得三昧勝，四、得不壞心勝，五、得自在力勝。各有佛子以為揀別，唯第二段有二佛子。初中分二：先明對治勝；後菩薩如是下，明離障勝。
鈔：二、依論下，總科；
佛子！菩薩摩訶薩以如是十種相觀諸緣起，
疏：今初，即三解脫門，亦名三三昧。三昧，即當體受名；解脫，依他受稱。此三能通涅槃、解脫，故名為門。文中二：初牒前，後正顯。
今初，意通五果，由前十觀得此三空等果故。謂以三空觀緣，得第一、第三果；三悲觀緣，得第二、第四果。三望於初，初是能治，三是所成；四望於二，二是能修，四是堅固；第五通從二觀而生。亦可展轉而生。由有治，故離障；離障，故行勝；有治，故三昧勝；三昧勝，故心不壞；心不壞，故得自在也。
鈔：三、今初下，正釋。疏今初，意通五果者，正舉經中牒前之意，意明十門通成五果故，遮於古人別配屬故。謂遠公云：一、對治及離障勝，是勝慢對治果。前修十種法平等觀而為對治，此地滿中更以甚深三脫為治，名對治勝。前治五地染、淨慢障，今此文更除微細我心及有、無等，名滅障勝。二、修行勝，是前不住道行勝果。依前不住，更起勝修，名修行勝。三、得三昧勝，望前治勝以說果也。前修三脫而為對治，彼治轉增，名三昧勝。四、得不壞心勝者，望前滅障以說其果。由滅障故，三昧之心不可壞，名不壞心。五、自在力勝，望前修行以說果。依前修行，上進無礙，名自在力。釋曰：此上意明前之二果從前文生，後之三果從前二果生。今疏乃有二意：一、總釋；二、亦可下，展轉釋。
今初但明總，是不住道行勝果。不住道行勝，初總標心境，有三悲、三智。經云：復以大悲為首、大悲增上、大悲滿足，觀世間生滅。釋曰：觀世間生滅即智，對上三悲以成三智。斯則五果不出於二。於中三節：初二悲、智修、治，次二悲、智所成、堅固，後一雙明二果自在。此即隔句相對。
知無我、無人、無壽命、自性空、無作者、無受者，即得空解脫門現在前；
疏：二、知無我下，正顯三空。三空各有別顯、總結。初、空門中別顯有三：初、三句明眾生空。次、自性空明法空。此上二句明二我體空。三、無作、受顯二我作用空。由體空故，並不能作因受果。結云現前者，智與境冥故。
鈔：疏顯二我作用空者，意明人、法俱有能作之義，故皆名作者，非約人、我獨為其空。
觀諸有支，皆自性滅，畢竟解脫，無有少法相生，即時得無相解脫門現在前；
疏：二、無相門中亦三：一者、滅障，即觀諸有支，皆自性滅，謂若入空門，不得空，亦不取空相，則事已辦。若見法先有，後說為空，及取空相，非真知空，故名為障。故修無相，了自性滅，則不取空障。二、所以不取者，得對治故。謂知空亦復空，名畢竟解脫。三、既有能治，治於所治，則念想不行。故云無有少法相生。能、所斯寂，則無相現前。
鈔：疏二、無相門下，滅障中疏文有四：初一、總釋；二、謂若入空門下，舉正顯非。智論云：是三解脫，摩訶衍中但是一法，以行因緣，故說有三種。觀諸法空，是名空門；空中不可取相，是時空門轉名無相；無相中不應有所作，為三界生，是時無相轉名無作。如城三門，一人之身不得一時從三門入。諸法實相是涅槃城，城有三門。若入空門，不得空，亦不取相，是人直入。事已辦故，不須二門。三、若見法先有下，舉非顯修。智論云：若取諸法空相，生憍慢言：我知實相！應學無相門，以滅空相。四、故修無相下，結成修意，為滅障故。遠公云：三中，一、滅障，即取性心亡；二、得對治，即得理為治；三、念想不行，即取相心滅。亦初一異凡夫，後二異二乘。
如是入空、無相已，無有願求，唯除大悲為首，教化眾生，即時得無願解脫門現在前。
疏：三、無願門，亦有三種相：一、依止，謂依前入空、無相，方得無願故；二、體，即無有願求，不求三界等故；三、勝，即大悲化生，勝二乘故。
鈔：疏三、無願門中，一、依止者，智論云：若於無相中生戲論分別，有所作，應修無作門；今無戲論分別，即能修無願。故為依止。
疏：又上三空通緣諸法實相，觀於世間即涅槃相，故亦不同二乘。餘如智論二十二說。
鈔：疏又上三空下，揀教。智論云：阿毗曇，空門緣苦諦，攝五蘊；無相門緣數緣盡；無作緣三諦，攝五蘊。摩訶衍，三門通緣一切法實相，以是三解脫門觀世間即是涅槃。釋曰：對文，可知。言餘如智論者，論云：經說涅槃一門，今言三者，法雖是一，而義有三。復次應度三種障，謂愛多、見多、愛見等者。見多者，說空門；愛多者，說無作門；愛見等者，說無相門。謂無男、女等相，故斷愛；無一、異等相，斷見。皆是彼中餘義。
菩薩如是修三解脫門，離彼、我想，離作者、受者想，離有、無想。
疏：第二、明離障勝中，先牒前修，由修得離故。初離三想，是空門所離；次離有、無想，是無相門所離，亦無願門所離，不見有可求故。已知離障。云何為勝？經中三句次第勝五、四地及此地方便故。謂於五地中以十平等深淨心遠離四地身淨我慢，此用深空滅離二我，故此勝也。二、四地中以道品治三地中正受出、沒等慢，此用空觀以離作、受，故勝。三、此地方便，但用十平等破顯有、無；今此地滿，用深無相破遣有、無。一切蕩盡，故此勝也。
鈔：疏初離三想者，離彼、我想為一，離作者想為二，離受者想為三。離有、無想雖通二門，無願一門多約離有。
疏此用深空滅離二我者，即離彼、我想，通於人、法二我無也。云何為深？五地唯約淨法，說十平等；今直說深空。又前是加行觀察；今已住空，般若現前故。二、四地道品，有身受等故。三、此地初用十平等，十相未泯故。
佛子！此菩薩摩訶薩，大悲轉增，精勤修習，為未滿菩提分法令圓滿故，
疏：第二、大悲轉增下，修行勝中二：先總明修心。悲增，心中修故，是利他心。為未滿菩提下，兼於自利，亦修所為。言悲增者，前觀十平等，已起三悲；今十門觀緣，彌悲眾生纏於妄法。
作是念：一切有為，有和合，則轉；無和合，則不轉；緣集，則轉；緣不集，則不轉。
我如是知有為法多諸過患，當斷此和合因緣，
然為成就眾生，故亦不畢竟滅於諸行。
疏：後作是念下，別顯。於中二：先明修行；後而恆下，明修勝。今初，又二：先發勇猛修行，謂勵志始修故；後佛子下，明丈夫志修行，果決終成故。又初則悲、智勇修，後則窮證性、相。
今初，先智，後悲。智中，先知，後厭。初中，上二句明緣有合、離，謂：業、惑相資，有為方生；如無明緣行等。後二句明緣有具、闕集即是具，謂：業、惑隨闕，必不轉生；如雖有行，無愛潤等。後我如是下，厭。既知有為苦過，必斷和合集因。然為下，修悲益物，不盡有為。
佛子！菩薩如是觀察有為多諸過患，無有自性，不生不滅，
疏：二、丈夫志修中，初厭相，見彼有為多過，是對礙法，故厭之；後無有下，證性，由了有為自性同相，本無生、滅，便能滅於對礙，而與理冥。
鈔：疏初厭相者，前勇猛修中，先知，後厭；今丈夫志修，先厭，後證。明漸勝也。
而恆起大悲，不捨眾生，即得般若波羅蜜現前，名無障礙智光明。成就如是智光明已，雖修習菩提分因緣，而不住有為中；雖觀有為法自性寂滅，亦不住寂滅中，以菩提分法未圓滿故。
疏：第二、修勝者，謂不住勝相現前故。有三種勝：一、初二句明般若因勝。以是不住所以，躡前大智而起悲故。二、即得下，般若體現勝。般若是通名，無障礙智是別稱。無礙佛智雖未成就，今般若能照此智。此智前相名曰光明，光明即門也。三、成就如是下，明般若用勝，亦是不住之相。謂上二句涉事不失理，故不住有為；後二句見理不壞事，故不住無為。即有為涅槃，平等證故。以菩提下，不住所為。智慧助道未滿足，故不住有為；功德助道未滿足，故不住無為；又俱未滿，故俱不住。廣如淨名下卷。大品中亦云：菩薩念言：今是行時，非證時故。即此所為亦是所以。
鈔：疏又俱未滿，故俱不住。廣如淨名者，即淨名第三菩薩行品：眾香菩薩欲歸本國，白佛，求法，云：唯然世尊，願賜少法！還於彼土，當念如來。佛告諸菩薩：有盡、無盡解脫法門，汝等當學！何謂為盡？謂有為法。何謂無盡？謂無為法。如菩薩者，不盡有為，不住無為。何謂不盡有為？謂不離大慈，不捨大悲，發一切智心，而不忽忘。乃至云：以大乘教成菩薩僧，心無放逸，不失眾善。行如此法，是名菩薩不盡有為。何謂不住無為？謂修學空，不以空為證；修學無相、無作，不以無相、無作為證。乃至云：觀諸法虛妄，無我，無人，無主，無相，本願未滿，而不虛福德、禪定、智慧。修如此法，是名菩薩不住無為。又具福德，故不住無為；具智慧，故不盡有為。大慈悲，故不住無為；滿本願，故不盡有為。集法藥，故不住無為；隨授藥，故不盡有為。知眾生病，故不住無為；滅眾生病，故不盡有為。釋曰：然淨名意，但揀二乘，謂二乘盡有，住無。有為三相，故名為盡；無為無相，故名為住。若盡若住，即是有礙；不盡不住，為無礙法。然是一法就事、相分，故為二別。盡有，即無起行修德之地；住無，即絕慈悲化道之能。是故大士並不為也。而彼經文，先正釋不住不盡；後又具福德下，釋不住不盡所以。謂夫德之積也，必涉有津；若住無為，則功德不具。具智慧，故不盡有為者，智之明也，必由廣博；若廢捨有為，則智慧不具，故大悲不盡。然彼文廣，故指其文。若望此經，但是不住無為之義耳，闕於不住有為之義。
今疏向云功德助道未滿足，故不住無為，即全同淨名文意。言智慧助道未滿足，故不住有為者，則側用淨名。彼具智慧，不盡有為，以盡有為不成廣智，故不盡矣。今以住有為不成深智，故不住矣。則是具智慧故不住生死，具大悲故不住涅槃義耳。
言又俱未滿，故俱不住者，謂應反上：智慧助道未滿足，故不住無為；功德助道未滿足，故不住有為。謂若住無為，不成種智，是為不入生死大海，則不能生一切智寶。若住有為，自淪生死，安能成就諸佛功德？亦是具大智，故不住涅槃；具大悲，故不住生死。謂若住涅槃，非是亡緣之智；若住生死，非無愛見之悲。餘義，至下當釋。
疏大品中下，亦成上義。若是證時，住無為也。故七地云：雖行實際，而不作證。
疏即此所為亦是所以者，所為，成智慧，不住有為等；所以者，以有智慧，故不住有為也。餘可例知。
佛子！菩薩住此現前地，得入空三昧、自性空三昧、第一義空三昧、第一空三昧、大空三昧、合空三昧、起空三昧、如實不分別空三昧、不捨離空三昧、離不離空三昧。
此菩薩得如是十空三昧門為首，百千空三昧，皆悉現前。
如是十無相、十無願三昧門為首，百千無相、無願三昧門，皆悉現前。
疏：第三、明三昧勝中二：先明空定；後如是十無相下，例顯餘二。前中復二：先舉十上首；後此菩薩下，總結多門。今初十中，論分為四：一、除第四，前五名觀；二、以第四名不放逸；三、以第七名得增上；四、以餘三名為因事。今初，觀是觀解，前三就相觀空：一、入空者，是人空，亦是總句；二、即法空；三、即取前二空為第一義，觀之亦空。後二就實觀空，謂：四、觀本識空如來藏，包含無外，故云大空；五、觀七轉識不離如來藏，和合而起，皆無自體，故云合空。楞伽云七識亦如是心俱和合生，又云不壞相有八無相亦無相也。二、不放逸者，依解起行，行修究竟，故名第一。論云：分別善修行，故自分第一也；修行無厭足，故勝進第一也。三、得增上者，因修成德，功德起故。四、因事者，依德起用故。有三種用：初一自利，名智障淨因事，謂分別是智障，今得如實空，能淨分別。後二利他：一、教化眾生因事，依空起悲，故不捨離。二、願取有因事，由得空故，故離染；隨順有故，不離諸有。上依論解，已為深妙。
又此十空與涅槃經十一空多同少異，更依釋之。前八證實空，後二起用空。入空即彼內空、外空，內、外十二入故。自性即性空，非今始無故。第一義空，名、義全同。第一空者，彼名空空，謂前空但空第一義，今明若有若無，本來自空。故彼經云：是有是無，是名空空；是是非是是，是名空空。謂是、非亦當體空故。如是空空，乃是二乘所迷沒處。十地菩薩通達少分，故名第一。今亦約少分也。大空名同，彼名般若波羅蜜。合即內外空也，合無合故。起即有為空。八即無為空，如實即無為故。不捨等二，名、義俱別。若欲會者，九即無始空，無始不離生死而即空故；十即無所有空，謂離與不離，皆無所有故。餘結等，可知。
鈔：疏如來藏，包含無外，故云大者，遠公云：大者，寬廣。廣，謂真識體中統含法界，恆沙佛法同體平等，相應而起。無有一法別守自性，是故名空。隨順法界，無門不在，故名大空。
疏五、觀七轉識等者，即真識之用，用而常寂，故說為空。故疏云皆無自體，即是空義。
疏楞伽云下，問明已引，十忍更明。
疏依解起行，行修究竟者，此有二意：一、釋論中不放逸言，所作究竟，離放逸過故；二、即復由此修究竟，故經稱第一。下引論釋，可知。
疏四、因事者，依德起用，是釋因義，德是用因。分別為智障者，即分別因緣相也。
疏又此十與涅槃十一空多同等者，經當第十六，南經十五，疏當第六，為答修捨果故。迦葉菩薩白佛言：世尊！云何名空？佛言：善男子！空者，所謂內空、外空、內外空、有為空、無為空、無始空、性空、無所有空、第一義空、空空、大空。彼疏釋云：前十相空，後一真空。就彼妄情所取法中，以明空義，名為相空；就真識中，以辨空義，名曰真空。亦得說言：前十境空，後一智空，真智空矣。於妄分齊，情外有法，破之顯寂，故於十種就境明空。據實以求，心外無法；一切諸法，皆即真心；真心體寂，故後一種就智說空。故地論云：一切法如，說自體空，名智自空。就前十中，初八以無破有為空；第九第一義以有遣無為空；第十空空以其非有非無雙持有、無，名之為空。與地經十平等同。就前八中，前七明其眾生及法無性故空，後一明其眾生及法無相故空。因緣假中而明無性，名無性空；畢竟空中無因緣相，名無相空。就前七中，初六明其眾生無性，即是生空；後一明其諸法無性，即是法空。復前六中，初五就其現在觀空，後一就其過去觀空。現中，初三就內、外事，以觀空理；後二就其有為、無為法相觀空。就前三中，眾生名內，非情為外。就內法中，觀無神主、眾生、壽命，名為內空。外空法體，觀彼外法非我、我所，故名外空等。其無始空，經云：菩薩見生、死無始，皆悉空寂。所謂空者，常、樂、我、淨，皆悉空寂，無有變易眾生、壽命、三寶、佛性及無為法。是名菩薩觀無始空。
疏第一空者，彼名空空者，此當第十。遠公云：是有是無，就詮辨理。是有，牒前第一義空，以有破無，故言是有；是無，牒前八空，以前八空中以無破有，故曰是無。就此有、無以說空義，故曰空空。是是非是是，是名空空者，破詮顯理。前句雖復就詮辨理，非留彼詮，故復破云：是向有是？向無是？兩俱非是，方名空空；非留有、無，說為空空。是義云何？已如上辨。因緣諸法，有、無同體，故說無為有，說有為無。無為有故，有即非有；有即無故，無即非無。非有非無，故曰空空。十地菩薩下，就人顯勝。如是下，寄對顯異。毗曇論中說聲聞人先觀五陰非我、我所，直名為空；後觀前智亦復非是我及我所，故曰空空。成實論中，先觀生法空無自性，空無自性，直名為空；後觀前智亦空無性，故曰空空。今此所論，離有、無相，故曰不同。上來十空與地論十法平等互出，其義相似。彼中，初一總相明空，餘九是別。別中，初七以無破有，同此初八；彼中第八以有破無，同此第九；彼中後一以雙非破有、無，同此空空也。釋曰：上皆遠公之意，以十一空會十平等。今將十一空以會十空，義則全別。然此十空由前平等加行而成，故二處多同，互證皆得。然遠公釋義，於理無乖；消於經文，乃成曲巧。又有為、無為唯屬生空，義成太局。又總取前有、無釋於空空，亦經無我攝。
今疏釋空空，而文中五：初、牒名對經；二、謂前空下，略釋；三、故彼經下，引經；四、謂是非下，釋經。亦當體空者，釋經是是非是是，是名空空義，謂非但有、無，是、非亦爾。謂空、有兩亡為是，計是即是，故名是是，即上空字；而不礙雙存，故此是是即非是是，即下空字。故言空空。斯則是即非，故非是；非即是，故非非。故疏云是、非亦當體空耳。五、如是空空下，歎勝。上即科疏，下即釋也。然經有二句，今疏經前略釋，是經上句意。經云是有是無，是名空空者，意云：即空是有，即有是無，故云是有是無。無既是有，則無非無矣，故云空空；既即有是空，則空亦非空，故云空空。正同十平等中有、無不二，故平等也。由不二，故雙存；由非不二，故雙奪。故今疏云若有若無，本來自空。以有即無，故有空矣。空即有，故是空空矣。是以遣空總有二義：一、以重空遣空，如淨名云：唯有空病，空病亦空。中論云：諸佛說空法為離於有見若復見有空諸佛所不化。二、以有遣空，謂空即是有，故非空也。故經云：色即是空，非色滅空。故空非空也。是則不異有之空，則空非空；不異空之有，則有非有。今正取空非空義。由空非空即是有非有義，又空故非有，重言空故非空；又空故不礙空，重言空故不礙有。非空非有，能空能有，雙融互泯，自在無礙。是故十地通達少分，豈是二乘之所能知？故言第一。
疏：今亦約少分者，通妨。妨云：既言十地通其少分，今此六地云何證得？故云亦約少分耳。餘文可思。
佛子！菩薩住此現前地，復更修習滿足不可壞心、決定心、純善心、甚深心、不退轉心、不休息心、廣大心、無邊心、求智心、方便慧相應心，皆悉圓滿。
疏：第四、不壞心果。此下二段亦即攝隨順堅固一切善根迴向。此為進善，後起大行。今初不壞心者，由障滅行成，若智若悲，皆不退壞。文有十句，初總，餘別。別有九種不壞：一、信理決定，二、行堪調柔，三、不怖甚深，四、自乘不退，五、勝進無息，六、泯絕自、他，七、利生無邊，八、上求地智，九、巧化眾生。亦可對前十三昧心，以明不壞，恐厭繁文。九並堅固，皆云不壞。十皆具足，名悉圓滿。
鈔：疏今初不壞心者，言由障滅即第一果，行成是第二果，若智即第三、第一，若悲即第二也。
疏亦可對前十三昧心者，遠公云此九別句，即十空三昧，以法空、第一義空合故。故九攝十。九中亦四：初四就前觀，以說不壞；次一就前不放逸，以說不壞；次一就前得增上，以說不壞；後三就前因事，以說不壞。
今初，疏云一、信理決定者，論云一、信觀不壞，即就前入空三昧，以明不壞，以論經前云信空三昧故。
二、疏云行堪調柔者，即論堪受不壞，此就前法空及第一義空三昧，以說不壞。取有心息，能入法空、第一義空故，論云堪受；於空不著，經云純善。不著於空，即第一義空。疏加行字，即前觀二空之行。
三、即論云於密處不驚，不怖，不壞，就前大空，以說不壞。阿賴耶識微密難測，名為密處，經云甚深。於密能入，故稱不怖。
四、即論自乘不動不壞，就前合空，以明不壞；行合如來藏，故自乘不退。
五、即論發精進不壞，就前不放逸第一義空三昧，以明不壞；能起行修，故云精進。故疏云勝進無息。
六、即論離慳、嫉破戒垢不壞，就前得增上起空三昧，以明不壞。前就行德，今就斷德；前約利他，今約自利。然論經云淨心，故約斷釋。今經云廣大心，廣即悲心，大即智心，是二利心；二心相導，故泯絕自、他。下三不壞，就前三種因事，以明不壞。但七、八前卻，以第六總明悲、智。今七、八別明悲、智，前、後俱通故。
七、即論廣利益眾生不壞，於前教化眾生因事不捨離空三昧，明不壞。
八、即論上求勝解脫不壞，就前智障淨因事如實不分別空三昧，明不壞。義如前說。
九、即論化眾生行不壞，就前願取有因事離不離空三昧，明不壞；帶空涉有，故云方便相應。然疏雖恐繁文，不具配屬；釋文之中，皆已含具。
佛子！菩薩以此心順佛菩提，不懼異論，入諸智地，離二乘道，趣於佛智，諸煩惱魔無能沮壞；住於菩薩智慧光明，於空、無相、無願法中，皆善修習；方便、智慧，恆共相應；菩提分法，常行不捨。
佛子！菩薩住此現前地中，得般若波羅蜜行增上，得第三明利順忍，以於諸法如實相隨順無違故。
疏：第五、自在力勝中二：初顯其相；後佛子下，結其分齊。前中十句：初總；不懼下，別。總云此心者，此前十心；順佛菩提者，能深入趣向故。論云：得般若波羅蜜行力勝，能深入故。則知此前十心，皆是般若現前心也。
別中九句，依上十不壞心，而得自在趣向：一、不懼異論，即能伏他力；二、上入智地，名斷疑力，得法空故；三、自乘不動力，以離小故；四、密處決信力，趣鏡智故此與前二前卻者，此二相成故；五、諸魔不壞力，以精進故；六、治惑堅固力，住智明故；七、徧治力，具三空故，處有不染故；八、化生力，即前第九方便相應；九、智障淨力，即前上求智地。前智居中，導二悲故；此智居後，顯悲、智相異故。
第二、結中，由般若現前，故順忍明利。言第三者，三品忍中為最上故。
鈔：疏順佛菩提者，能深入趣向故者，以論經云隨順成就，趣向阿耨多羅三藐三菩提，不退轉，故為此釋。此隨順言亦是順忍，順向無生忍故。以經約究竟，故直順菩提。
疏即能伏他力者，是論釋義，對前總句不可壞心及決定心。下諸力名，皆是論文。二云得法空故者，對純善心，以前純善對法空三昧故。然初句全牒經，第二句義牒經，下七句不牒經，直舉論文。三對前第四不退轉心，四對前第三甚深心，故疏云此與前二前卻。以不動，故入甚深；入甚深，故不動。故云相成。五對不休息，六對廣大，七對無邊，八對第九，九對第八。會其前、後，如疏具之。
佛子！菩薩住此現前地已，以願力故，得見多佛所謂：見多百佛，乃至見多百千億那由他佛，
悉以廣大心、深心供養，恭敬，尊重，讚歎；衣服、飲食、臥具、湯藥一切資生，悉以奉施，亦以供養一切眾僧。以此善根迴向阿耨多羅三藐三菩提。於諸佛所恭敬聽法，聞已受持，得如實三昧智慧光明，隨順修行，憶持不捨。又得諸佛甚深法藏，
經於百劫，經於千劫，乃至無量百千億那由他劫，所有善根轉更明淨。
譬如真金，以毗瑠璃寶數數磨瑩，轉更明淨。
此地菩薩所有善根亦復如是，以方便慧隨逐觀察，轉更明淨；轉復寂滅，無能映蔽。
譬如月光，照眾生身，令得清涼，四種風輪所不能壞。此地菩薩所有善根亦復如是，能滅無量百千億那由他眾生煩惱熾火，四種魔道所不能壞。
此菩薩，十波羅蜜中般若波羅蜜偏多；餘非不修，但隨力隨分。
佛子！是名略說菩薩摩訶薩第六現前地。
疏：第二、位果中，三果同前。就調柔中，分四：初、調柔行，二、教智淨，三、別地行相，四、結說地名。
前中有法、喻、合。法中三：初練行緣。次悉以下，能練行。於中聞已受持下，是得義持；三昧慧光，是所持義。隨順修行，此句示現得義持因。因何事耶？謂因依前三昧勝，故得如實奢摩他等。憶持不捨，正顯能持；又得已下，亦是所持。三、經於下，明所練淨。轉更明淨者，解脫彼障故，又由前證得彼佛法藏義故。
喻中，真金喻證，亦喻信等；瑠璃喻方便智。由方便智數磨，令出世證智，發教智光，轉勝前也。合中，方便慧即上不住道，合前瑠璃；隨逐觀察，合數磨瑩。轉更明淨者，般若現前故；轉復寂滅者，證智脫彼障故。
二、譬如月下，明教智淨，以月光寬大，勝於前地，但取月輪為喻也。四種風輪者，出現品有能持等四種風輪，非今四輪，以彼不是壞散風故。有散壞風，復無四種；未見經論，不可定斷。且就義釋，即四時之風：春曰和風，喻煩惱魔，順愛心故；夏曰炎風，喻於蘊魔，多熱惱故；秋曰涼風，亦曰金風，喻於死魔，果熟收殺故；冬曰寒風，喻於天魔，敗藏人善故。行四魔行，即是魔道。餘文可知。
鈔：疏出現品有能持等四種風輪者，即初總明。出現中，一、名能持，能持大水故；二、名能消，能消大水故；三、名建立，建立一切諸處所故；四、名莊嚴，莊嚴分布成善巧故。釋曰：既持既嚴，故非散壞。有散壞風，復無四種者，意業中第九相，云：佛子！譬如風災壞世界時，有大風起，名曰散壞，能壞三千大千世界，鐵圍山等，皆成碎末。即散壞風，唯一無四也。
菩薩住此地，多作善化天王，所作自在，一切聲聞所有問難，無能退屈；能令眾生除滅我慢，深入緣起。布施、愛語、利行、同事如是一切諸所作業，皆不離念佛，乃至不離念具足一切種一切智智。復作是念：我當於一切眾生中為首，為勝，乃至為一切智智依止者！此菩薩若勤行精進，於一念頃得百千億三昧，乃至示現百千億菩薩以為眷屬。
疏：攝報中言聲聞難問，無能屈者，已知二乘緣諦等故。
若以願力自在示現，過於此數乃至百千億那由他劫，不能數知。
爾時金剛藏菩薩欲重宣其義，而說頌曰：
疏：第三、重頌，二十二頌分三：初十七偈頌位行，次四頌位果，後一結說。前中三：初二頌一句頌勝慢對治，
疏：二、有十偈三句頌不住道行勝，三、有四偈頌彼果勝。二中有三：初一句頌總顯心境。
疏：次九偈一句頌別明觀相，即為十段：第一、有二偈半頌有支行列。二、一偈頌攝歸一心。既云心滅，則生死盡，故知不可唯約真心，以真、妄和合是說依心。即真之妄既滅，即妄之真不無。故起信云：但心相滅，非心體滅。三、一偈頌自業差別。四、半偈頌不相捨離。五、半偈頌三道不斷。六、一偈越頌第七三苦聚集。七、一偈卻頌第六三際輪環。八、半偈越頌第九生、滅繫縛。九、有半偈卻頌因緣生、滅。十、有三句頌無所有盡觀。
鈔：疏故起信云：但心相滅，非心體滅者，論有問云：若心滅者，云何相續？若相續者，云何說究竟滅？答曰：所言滅者，唯心相滅，非心體滅。如風依水而有動相：若水滅者，則風相斷絕，無所依止。以水不滅，風相相續。唯風滅故，動即隨滅，非是水滅。無明亦爾，依心體而動：若心體滅，則眾生斷絕，無所依止。以體不滅，心得相續。唯癡滅故，心相隨滅，非心智滅。釋曰：現文可知。楞伽亦云：若心體滅，則本識滅。本識滅者，不異外道斷見戲論。
疏：第三、十種下，五句頌總結十名。
疏：三、如是下，頌彼果勝中，初二頌對治勝，次一頌修行勝，次半偈頌三昧勝，後二句通頌後二勝，以義通故。
疏：位果等，可知。
