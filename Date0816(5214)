仰大士之化业，唯观音、遍吉能比肩；推大士之愿力，虽文殊、普贤无其坚。释迦已去，弥勒未还，我娑婆世界，惟大士一力而荷担，是众生之慈母，故随感斯应，福不唐捐。呜呼！大士之慈悲神力，十方诸佛穷劫难宣，愚痴逃子何敢赞一言？惟愿自今已后，以大士之心愿为心愿，得生安养，获大神通，分身尘刹，普济群蒙。众生成佛，地狱已空，而度生事业，历永劫以无穷。
真如佛性，生佛体同；在凡不减，在圣不增。但以性德虽同，修德各别，故致生佛迥异，苦乐悬殊。诸佛以顺性而修，因兹返妄归真，背尘合觉，断尽烦惑，彻证此即心本具之真如佛性，故得安住寂光，永享涅槃常住之法乐。众生以逆性而修，由是迷真逐妄，背觉合尘，起惑造业，全迷此即心本具之真如佛性，故致常住娑婆，恒受六道轮回之幻苦。诸佛以众生心体同而心相异故，不胜怜愍，不惜劳苦，发弘誓愿，度脱众生，以视一切众生皆是佛故。故梵网经云：一切众生，皆有佛性。又云：我是已成佛，汝是未成佛。若能如是信，戒品已具足。以若信自己是未成之佛，决定不肯随顺凡情，造生死业；决定直下信受佛教，修菩提道。其有迷之浅而宿根深者，一闻佛教，即得了悟，信受奉行。若迷之深而宿根浅者，一闻佛教，反生诽谤，或至毁灭令尽无余，以视佛为众生故。以己之众生贪瞋痴心，测度佛心，谓其所说，皆为诓骗愚夫愚妇奉彼教之妄语，绝无真实，不可依从。若一依从，则永入迷途，莫由而出。诸佛于此种众生，了无一念弃舍之心，倍生怜愍爱惜之念。如人病狂，挞骂父母，父母不以罪治，更增怜愍之心，知其失本心故；狂病若愈，自无此过。若迷之极深者，从劫至劫，亦难省悟。故诸佛以尽未来际，度脱众生为誓愿；而已证法身之诸菩萨，亦莫不皆然。彼以自私自利辟佛者，若知此义，能不愧死？迷之浅而宿根深者，古今固不乏人，今举其尤者，如宋之丞相张商英，明之居士钟大朗。
商英初不知佛法，因游一寺，见佛经庄严殊胜，忿然曰：胡人之书，如此庄严；吾圣人之书，尚不能及？夜间执笔呻吟，莫措一词。夫人向氏，颇信佛，因问所呻吟者何事？曰：吾欲作无佛论耳。夫人曰：既然无佛，又何可论？且汝曾读佛经否？曰：吾何肯读彼之经？曰：既未读彼之经，将据何义为论？遂止。后于同僚处，见案头有维摩诘经，偶一翻阅，觉其词理超妙，因请归卒读。未及半，遂大生悔悟，发愿尽此报身，弘扬法化。于教于宗，皆有心得。所著，极力赞扬，附入大藏。徽宗朝入相，时旱久，夜即大霈甘霖。徽宗书商霖二大字以赐。盖取商书。说命若岁大旱，用汝作霖雨之义以褒之。
钟大朗，苏州木渎人，其父母祷观音而生。幼时随父母礼诵。及入塾，闻圣学，即以圣学为己任。因不礼诵，而辄作辟佛文字。后见莲池大师，始知愧悔，不复辟佛。读地藏菩萨本愿经，发心学佛为居士，遂研究天台、禅宗各书，各有所得；乃礼憨山大师门人出家，法名智旭，字蕅益。其戒行净若冰雪，其见地明若日月。而且注重净土一法，以末世众生不仗佛力，决难现生了脱生死。一生弘法，不作住持。多居北天目灵峰寺，故后人每以灵峰称之，实未为灵峰主人也。至韩、欧辟佛，但据儒教伦常近迹及礼乐刑政为论，绝无引及佛经之文。固知所辟，皆是未见颜色之瞽论。韩由晤大颠禅师，欧由晤明教大师，方稍知佛；特不能如张、钟之弘扬耳。而宋之周、程、张、朱，为接孔孟心传之人，其原皆由学佛而得。周茂叔极为淳笃，绝无一字辟佛。二程、张、朱，则阴奉阳违，取佛经之奥义以释儒经。恐人谓己之所说，系出佛经，遂极力辟佛所说之三世因果、六道轮回之实事实理，谓为虚构以作骗愚夫愚妇奉教之据，实无其事等语，冀掩人耳目。由此以后，凡儒者皆不敢说因果，恐人攻击以为异端。凡理学皆偷看佛经以自雄，皆力辟佛法以自固，以致愈趋愈下，遂至演出灾祸频仍。民不聊生之惨剧。设使大家皆提倡因果，断不至如此之极。夫因果者，圣人治天下、诸佛度众生之大权也。舍此，则无法可设矣。今则乱极思治，若犹不以因果为本，则以后之祸，当更惨剧矣。九华山者，地藏菩萨应化之道场也。地藏菩萨于无量劫前，久证法身，已成佛道，而不居佛位。以众生度尽方证菩提，地狱未空誓不成佛为愿，其悲愍众生受生死苦之心，莫名深切。故佛于忉利天为母说法时，凡十方世界诸佛菩萨、天龙八部，皆来集会，虽以佛眼，莫能数知。此诸佛菩萨，皆由地藏教化，方得道果。而地藏尚示声闻仪式，其于十方世界现种种身以说法外，又常在幽冥极苦之处，以行救度。十方诸佛菩萨莫不赞叹其兴慈运悲之深心。而蕅益大师读菩萨本愿经，即发大菩提心。以地藏乃诸佛之师，菩萨之母，尚汲汲以度吾人众生为事；傥不以自他同出生死为急务，其孤负慈恩也大矣。
菩萨示生在唐新罗国王族，姓金，名乔觉。高宗永徽四年来九华，苦行道迹，世难比伦。识者知为地藏示现，详见本志，此不多叙。而拘墟者，不知菩萨分身尘刹世界应化之迹，每谓此之地藏，非本愿经之地藏，然则布袋和尚，亦可云非当来下生之弥勒菩萨乎？此山由菩萨建立道场后，历年久远，屡经鼎革，故致志书失传。至明嘉靖时，方辑志书。历万历、崇祯，以及清康熙、乾隆、光绪，凡经七次，皆官厅主持，儒士编辑，于菩萨弘慈大悲、法门精妙旨趣，未能发挥。盖与寻常山经水志无异，殊失名山道场为国祝厘、为民祈福之所之意，然亦无毁谤佛法之文字。光绪志，周山门修时，作许多毁谤之文附之，以彰己之知见高明。令僧出资，而板存县署，且不许翻刻，吾不知其意为何故也。兹由李圆净请重修，祈许止净居士为之鉴订，德森法师为之编辑。书既成，因将菩萨度生深慈大悲，略为发挥，期见闻者，各生正信，庶可仗菩萨慈力，离幻妄苦，得究竟乐。爰为赞曰：大士誓愿不可测运悲周遍尘刹国众生尽后誓方休地狱空时愿始息受化多成无上道自身犹示声闻迹祇缘生佛性维一欲令同获究竟即粤稽载籍，唐僧应物始作九华山记，宋刘放，作九华拾遗，元杨少愚作九华外史，均未敢言志。宋末处士陈岩，以绝句诗遍咏九华，于注中悉载山峦形胜，名人历史，但以诗为主，亦未足言志。明嘉靖朝，王教谕一槐始辑山志，计诗文四卷，余二卷。万历朝，蔡大令立身重修，则山水、建置、物产、人物四卷，文翰二卷，渐臻详备。清康熙、乾隆二朝均有续修，而散佚无考。至光绪朝，周训导山门修为十卷，考证较旧为确，文亦较工。然艺文占十之四，所尊奉而津津乐道者，无非太白秀出芙蓉、梦得宇宙尤物之句。呜乎！志书之义蕴，止于此乎？虞书：望于山川，遍于群神。岁二月，东巡守，至于岱宗，柴望秩于山川。至命官曰：典朕三礼。周官：大宗伯，掌天神、人鬼、地祇之礼，佐王建保邦国。祀五岳，以至山川邱陵，各因其方，建神位而祭之。器物仪文，分官掌之，必敬必备。大舜、周公岂愚夫妇无知之比，而何兢兢于此？易曰：圣人以神道设教而天下服。不诚然哉？子墨子曰：夏、商、周书，皆信有鬼神，能赏贤而罚暴。故吏治不敢不廉洁，善不敢不赏，暴不敢不罪，富贵强武不可恃，鬼神之罚必胜之，民之为淫暴盗贼以自利者由此止。此即古圣王崇祀山岳、神道设教之精义也。夫山岳之神，远在天道之下，历代帝王，尚奉事维谨；况乎九华应化之地藏菩萨，位邻极圣，为娑婆世界唯一导师？纂志者，仅置诸人物后，于菩萨之大愿神力，无一字纪载；而徒搜罗名人题咏，以耀山灵而策游兴。置淑世牖民之大端于不顾，而导人游观之域，玩物丧志，此可谓知本耶？修志者，莫不儒学自命，于古圣王崇祀山川之礼，习而不察，反对于善信男女入山礼佛者，辄加以愚迷蚩蚩之名。而皇帝遣官致祭，则又为山神不胜荣幸，弁诸卷首。其见解颠倒，殆亦不能自解矣。即以游观论，亦当思知者乐水，仁者乐山，毕竟所乐在何处？孔子登东山而小鲁，登泰山而小天下，即千载下游山者之模范。盖眼界一空，心胸自阔，视大地若微尘，我相了不可得。人我众生相泯，而民胞物与之心，自油然而生。故仁者乐山，能静且寿。傥若谢灵运之游山水，役夫数百，伐木开途，使闾阎惊扰，于仁为贼，于静为背驰，卒亦不保首领，短折其寿。后人安可不以为戒，转以为劝乎？
壬申之冬，师座印公属修三名山志。清凉体例完善，祇文字略加修饰。峨眉凌乱，点窜稍繁，然祇具稿本，呈师裁政。今从事九华，细阅周志，文字尚佳；但于淑世觉民之义，殊少建白。不得不另标宗旨，振瞆觉聋。爰增立、、、、各门，广宣佛化，济度迷津。而中，亦必有裨于身心修持之文，意境高尚之诗，始为采录，其余概从汰略。世之好文学者，或不无疵议。然易模山范水之作为慈云法雨之施，私心终觉获安。呈师法眼，再加笔削，自必有裨于后之读者，而上报地藏王菩萨应化之恩矣。
大江以南，山之峭拔而秀丽者，莫如九华。盖其高数千丈，上有九峰，若莲华。然合诸峰，凡九十有九，扶舆磅礴之气，实于是乎钟焉。然其地僻在青池之南，去江百里而远，故禹迹之所不经，职方之所不载。自昔以九子称，至唐李太白始易今名，咏之以诗，且读书其中，而九华名遂闻于天下。嗣是名人文士，登高览胜，往往加题品焉。予初筮仕，已慕其胜，而未获一登。嘉靖乙酉秋，奉命巡抚江南。明年丙戌，遍行诸郡。十月之交，由徽而池，所经郡邑，率深山大谷，行部所罕至者。入青阳境，将十余里，忽见峰峦融结，璀璨夺目，固已心伟而神会之。既弭节行台，则兹山适对峙乎前，若锦屏，若芙蓉，恍然心旷神怡，而忘其抚政之填委也。比竣事戒行，欲偿斯游，而朝雾晦冥，风雨骤作。然吾意已决，遂出城而南。倏云开日霁，吏民咸有喜色。老僧迎而慰曰：曩时士大夫之游，遇阴雨者，十常八九。今且阴而复晴，殆山灵之默相乎？既入山已，烟岚森列，若天柱、老人、二神、云门诸峰，皆争奇献秀于云霄之表。予喟然叹曰：此天设而地藏乎？抑神劈而鬼凿乎？褰帷而观，应接不暇。约行三十余里，上半霄亭，陟天桥，至化城寺，乃谒太白书院。遂登绝顶，露坐金地藏塔前，对神光岭。时夕阳西沈，皓月东出，光景异常。九十九峰，历历可数。神清境绝，真天下之奇观也。已而霜气凛然，不可久坐，而入寺宿，漏下二十刻矣。诘旦下山，天色微晦，而峰峦尚可辨。将午，至玩华亭，少憩，复纵观焉。凡得诗若干首，付老僧藏之山中。既抵池郡，取九华旧志阅之，仅有邑人陈清隐诸诗，而采录未备，乃命铜陵王教谕一槐重辑之。稿既具，而予以休致南还，乃授之门人韩太守楷，俾终其事焉。越岁，政通人和，韩太守与张贰守邦教，再加参校，编成新志。首之以峰、岩、泉、洞，次之以亭、堂、寺院，又次之以古今诗文，考据精博，凡为卷六。将付青阳祝知县增刻之以传，郡守贰以予尝与闻斯志也，走使请为之序。予尝东陟岱宗，南跻衡岳，中登嵩高，西北上太行。其表镇一方，巍然高而大则有矣，未有九华之奇秀者也。矧山以气而灵，抑以人而胜。若太白之流风余韵，诸名公之词赋翰墨，又所以增重乎兹山；志之作，其可少乎？忆谒青阳庙学也，方病其宫墙不挹九华之秀。及询其人才，则曰科目弗利耳。亟檄有司迁之而面兹山。今秋大比，举于乡者得二人，其为功不既多乎？予方徜徉泉石，梦想九华，有不可再游之期。又恨不得结茅山阿，以静修而终老焉。故因其请，幸得托名其间，辄序而归之。
九华旧有志，唯遐阻未躬历者，则人人循图指迹，而云山尽是矣。讵知兹山之奇胜，有未易尽穷者乎？不佞夙抱山水之兴，亦尝涉洞庭，陟祝融，泛沔汉，登太行，济汝洛，游嵩高，收览风景矣。始承乏来，面九华，得峭削于目，而意欣欣焉，俗沓未遑登也。退亦按图迹而阅之，谓山如是尔。暇叩邑人士，则咸曰：兹山周二百余里，界三邑。江左山之擅名者，如金焦，如匡庐，如黄古，今称巨胜。九华与诸山拟，则相埒不少让。其间峰峦岩洞，千奇万怪，真难殚状，夫岂志能载哉？不佞衔之。丁丑夏仲，以事由五溪六泉口入。抵麓，日已夕暝。火光中，盘折攀蹬而上，宿化城。次晓升东岩，四望，长江匹练，群峰罗列，天柱、云门、五老等，呈奇献秀。叹曰：奇伟哉！谅非笔之可书绘也。戊寅秋九月，缘九子寺僧讼山遭邻豪侵，不佞亲往对觑，山北境象尤异。步舆上九子山，坐招提环视，众峰奇峭，隐见殊态。遥望天台峰，独崇插霄汉，又诸奇之最。则叹曰：幽崒哉！较东岩之观愈增胜矣。乃己卯春暮，问道莲华峰之麓，心神勃勃飞越。携友命驾，经西洪岭，改笋舆，历崎岖险峻，陟其巅。俯天柱、拱辰诸峰，睹大江如流山足，指金陵、姑孰、皖、浔阳历历在目。池宁迩且蕞，不足经全视。昔云登东小鲁，谅矣。又叹曰：宏巍哉！陋九子东岩之览多多矣！信志所不能载也。归与明经孙氏汝实议，谋锓梓其书识所得。某曰：旧志列图，则方隅不辨，失之略。录文，则去取未精，失之芜。且木久字灭，新之是。然兹山之奇，即吾侪三登，犹未尽得也。不佞更令方氏子汝明，携绘工，遍历四境。遇一奇，则图之。旋得图稿凡若干。汝明又手书其图之不可尽者，不佞乃付之孙汝实辑次焉。此书终未罄此山之胜，而较往志则无讹舛矣。夫山亦岂有遇不遇哉？汉史迁东南游，入会稽，探禹穴，凡收历诸山靡不录，独此山遗。迄唐李青莲，望之江上，荣以佳句，易今名，山始显，与金焦、庐、黄并称胜。吁！岂前此人皆忽而未之奇耶？自今上溯浔阳，及皖，及姑孰，或江或原，望者孰不凝睇欣羡？青莲未名之前，何兹山之泯泯也？山遇李青莲而显名，幸矣！乃青莲名，亦藉此山显；而秀出芙蓉之句，与山共此不朽，则亦幸矣！不佞慕青莲之风，今得志此山而序之，其非幸也夫？
万历七年己卯仲夏之吉，知青阳县事。江陵苏万民序九华，经李青莲目，而名始定；经刘梦得目，而奇秀始特闻。然刘客游耳，李亦客处耳。夫岂无俨然符玺主此山者，以一志此山之盛？往志今已阙如，考之万历志属邑令，嘉靖志属郡侯。而郡侯，亦第仰承中丞意，则未有独抒意匠、刻画神工如我韵翁顾侯之新兹志矣！夫名山岂堪为俗吏知己哉？考昔欧公在滁，宽简致治，酣畅亭泉；苏公在杭，救活万家，啸咏龙井，夫然后山川受其品题。而我侯今日之政治之兴会，方于二公，殆庶几焉。则此志之为此山增价多矣。志成，而属余为序。予读之，既以自幸，又复自愧。夫余家去九华非遥，人且将比为地主焉。但此东西南北之身，游屐所到，曾复几何？而今且成逋客矣！侯独俨然主盟，游刃之暇，济胜有具。故昔人三十年不能了者，一坐啸了之，安得不相矜为胜事耶？然九华固非独以幽奇胜，而侯志九华，亦非独以摹写胜也。如徒以摹写幽奇，则如前人所云虎牙、熊耳、牛首、鸡头之属，亦庶几尽之，又何加焉？而要皆似也，非真也。至山之真面目，则侯已先自序之，如所称山之神情啼笑，才具经纶，一一取而与人为配。夫山，静物耳，试以与人事配，疑涉虚无。然无笑也，而何以忽而春则荣？无啼也，而何以忽而秋则悴？无情也，而何以清旷沁人心脾？无才也，而何以能为兴致云雨之造化？则种种非虚。其在于人，倘亦挟此清旷之天真，而载以春温、秋肃、需云、解雨之作用，其于溉润群生，何莫不然？乃知谓山有神情可，啼笑可，才具经纶可。又谓其神情啼笑，即人神情啼笑；才具经纶，即人才具经纶可。而侯志此山，不独绘其似，并绘其真。则以为山志可，即以为政谱亦可耳。读斯志，而九华几与岱霍并焉，池几与扶风冯翊并焉，则志重。读斯志，而能令鲁山兴长往焉，少文惬卧游焉，则志尤重。而余以为重不独在山也，尤在我侯夫。王文成公，国朝名臣中岱霍也，两居九华，阐明心性。而即其掀揭旗常之业，亦此中得力居多。盖山水之能移人情久矣。今侯之赤丝不挂，何情可移？而名山作缘，亦更有心可会。则意其才具经纶，自性灵陶铸而出之，以与山灵相映发者，必更有如文成公掀揭之事业，非独比于滁、杭之最绩已耶。然则侯虽欲久私此山，殆不可得；而池虽欲久私我侯，亦安可得也？计侯之作镇名山者，不日且将殿天子之邦。而余不佞，徼宠我侯，今以读山志者读政谱，且将以读今谱者读后谱，永未艾矣。
周礼曰：诏观事则有志，诏地事则有图。郡国志掌于小史；尔雅，志之宗也。班固志地理，著述家祖之。厥后代各有书。而掸人稗官，亦随耳目所经阅，輶轩所届止，自为纪乘，征信当世，以并列于羲画禹篆，故各山必有志云。尝考春秋说题词曰：山之为言宣也；含泽布气，调五神也。故地镜云：凡入名山，必先斋五十日。精望虔格。名山有九，黄帝东至海，登九山。而国语亦载：禹封九山，若会稽之㟒嶙，泰山之嶭，首阳、太华、岐山之屹，太行、王屋、羊肠、孟门之崆㟅嵚崎。兹九山者，潜通四渎，巍压十洲。森列辰象，吐吸雾云。故帝王之所封禅，名喆之所观游。于是有赞有文，为铨为叙。总之为纪乘，流奕来兹。名山志林，遂尔充栋盈簏。九华山，在池阳之一隅，舜巡不及，禹迹不登，职方不载，旧名九子。周汉以前，无得而称焉，奚以志为？乃山列九峰，状若碧鸡。唐李青莲更名九华，为秀出芙蓉之句。刘梦得爱终南、太华，以为此外无奇；爱女几、荆山，以为此外无秀。及登九华，自悔言失。唐以刘禹锡制为，而兹始著名寓内矣。余本世虞墟，而家渤澥。向领郡而南，过齐鲁之境，涉汶达济，渡河历淮。每逢佳山水，流连不欲去。莅宛三年所，日与敬亭相对，盼九华若在席几。即间嘗于役，往来池郡，必经道五溪。则华山诸峰，浮蓝荡白，尽托出向余若拱。耳轮目廓之地，应接不暇，然皆望之若就。不自意竟司櫜秋浦，兹山又殆有夙因焉者。每再登陟，层峦奇翠，簇峙环标，极天划人镂之巧；削成而上，混青天而同色，映白鹤以同高。刘梦得所云此外无奇无秀，兹山洵足当之与！即有旧牒，残缺紊淆，奚足为重？余尝欲窃班史之笔，稍稍点缀，拮据兵事未遑。幸邀山灵，获有太守顾君，分例铨次，美彰盛传，不几千百祀山灵一知己也哉？太守神韵孤骞，风华绝世；山水之隽，与余同好。而胸罗秘灵，算浑仪于平子，折金奏于咸阿，莫不综摄天人，铸陶今古。以其余庀此牒，汇成善本示余，余怃然曰：有是哉！人地召感，良有神物作合。山得青莲而着，得太守而传。司马迁南游江淮，北涉汶泗，遍览天下之奇，而擅史称千载，何独令兹山没没也？岂以俟千百祀后太守之笔简耶？噫！太守辑志，不第为山水设色生韵也。太守弘其幠幙，自初莅以暨奏满，政熙物和，祝者万户。尤挚心名理，鼓铎彰教。山故有阳明、甘泉两先生遗迹在焉，志载详明。一披览而学士大夫向风宗旨，敦壹流兢，其以襄教化、善风俗，不宏且远耶？君子观于古史之遗，知王道之易易也。史之变体为志，则斯帙也，裨道资治；览者毋仅作山水观，斯不负太守苦心渊志矣。
崇祯己巳春，池阳备兵使，渤海王公弼叙尝考太史家言，有本纪，有年表，有世家，有列传，备矣。更有八书，以志天官、封禅诸事。洎班孟坚氏，始易其名曰志，而志自此昉矣。汉舆地图盖即古职方遗志。而名山大岳之志，则又不昉于史，而昉于经。如书称岁二月，东巡狩，至于岱宗，其南北西岳如岱礼；诗称陟其高山，堕山乔岳云者，谓非四岳一大志哉？他若昆仑轩辕之墟，烛龙夔鼓之野，生日浴月之乡，吹冬呼夏之域，则山经志之。又如桐柏金庭、句曲华阳，既侈地肺之名，复标天柱之号，则仙经、琼笈志之。又峨眉、匡庐、罗浮、女几、终南、大涤、王屋、会稽，一切洞心骇目之观，则古今登眺吟咏之士志之。虽不必尽出于经，而羽翼鼓吹，宁讵可阙者？予不佞，少负子长游览之愿，尝欲采录海内名山，着成一书，而力未遑也。兹幸承匮池阳，得与九华作缘，亦生平一大快也。甫下车，即斋宿往谒。第见夫冈峦之巃嵸隐也，泉瀑之飞溅澄鲜也，竹柏之郁蓊婵媛也，宫观之博敞鸿纷也，鸟兽之丰润悦妍也；以为九华之胜，而胜固不尽于此也。升而望之，其光熊熊，其气魂魂，意必有出云吐泽、肤寸而合，不崇朝而雨天下者。顾压于衡，而不得岳于南，其宜岳而不得岳也。虽山灵亦有数哉！然予凭览九派之江，漰渤濆薄，迅澓悬腾。自岷山而东，所过都会，郡国之水每出而会之，如鄱阳诸河，不可指屈。愈东，而湓皖诸水复会于池，则池固扼江之要者。假令任其滔滔汩汩，直注于海，池之为池，不且埼为平沙，民为浴鹭，城为萍叶，市为束楚耶？则夫嵯峨耸峙如九华，非所以夺江之雄而植之砥，吸江之脉而聚其气者哉？信乎函盖之神工，而东南之巨镇也！不特此也，昔虞允文策宋事，以为驻池之军足为襄汉后援。若出巢湖，则经略且及于淮，而收其两用。池之为重，自古已然。我高皇帝定鼎金陵，亦藉池当上游屏翰。要以钟山石城，蜿蟺磅礴，非兹山联络拱卫之力不及此。则池得称股肱郡者，繄惟兹山是赖。山灵有知，虽不得岳，奚恧焉？顾访阅图象，而漫漶放失，不胜怃然。遂搜之碑板之所纪载，与夫荐绅先生之所题咏，山僧逸民之所传闻，网罗考证，汇成若干卷，而付之梓。因叹志与史传，体殊功埒。传而徒志官爵名位，志而徒传草木鸟兽，亦奚足有无者？惟人有神情啼笑，山亦有神情啼笑；人有才具经纶，山亦有才具经纶。窃希识其大者，此志所以重修乎！虽不敢追虞书、周诗、山经、仙笈，而聊为兹山补遗；亦欲后之君子，读是志而兴起焉，使池无失其为上游，则不佞编辑意也。然则刘梦得天下奇秀之目，犹是骚客恒言；幸无执此以求此书，而例之谢康乐游山一志也，不佞幸矣。
我国家汇集天下舆图，以纂大一统之全书。犹众星之经天，无不拱极；江河之行地，莫不朝宗。山川志乘，在所不略也。间嘗旷观古来名胜，若滁阳之琅玡，楚黄之赤壁，永州之小丘，不遭诸巨公游览纪述，则山芜没而无闻矣，乌足志？他若山海经传、仙笈图着，瑶岛蓬莱之境，洞心骇目之奇，山非不足志矣！而古今圣贤足迹之所不至，题咏之所不及，君子又奚取焉？夫志者，纪也。纪山川之灵异，以阐天地之大观；纪贤哲之徽音，以证人文之萃聚。然而兼有之者，戛戛乎其难矣！山川志乘，岂易言耶？池郡九华一山，坤舆磅礴之气实钟于是。讵止峰名九子，峭拔凌空，与天下争胜哉？其重岩叠嶂，各赋奇形；潭止溪流，咸秉异趣。以至泉飞月落，壑邃云封，无一不天造地设，自呈一部大志于天地间也。自唐李青莲为秀出芙蓉，更名九华，而名始着。及至德间，新罗国王子金地藏，航海来居，得道显异，而山益彰。至于高人杰士，龙游豹隐，若费拾遗，王季文、杜荀鹤辈，接踵丘林，未更仆数。迨胜朝弘治正德间，王阳明先生两居其地，讲学考道，从游日众。而吾道以南之数人者，挺生天地，为兹山主持。故迄今浮屠梵宇、书院讲堂，犹令人旷览凭吊不置，此华山志之所由作也。华山一志，夫岂一丘一壑，一吟一咏，流传纪述于影响间哉？粤稽载籍，唐僧应物、宋滕宗谅有九华山录，刘放有九华拾遗，杨少愚有九华外史，均未敢言志。宋末处士陈岩、释希坦，遍历吟咏；元义士方时发，汇集制序，亦未尝以志称。明初始编为志，嗣后增订不一。崇祯己巳，郡守顾公修刻成帙，迄今已越六十载。天时人事，三十年一小变。且中经鼎革，世更时迁；其间岂无高人逸士遁迹山阿，览景物之攸殊，睹烟霞之变幻，有得于中，发为文章，播为歌咏，足为兹山生色者乎？况景运维新，又岂无贤豪长者历游所至，秣马停骖，登高作赋，以鸣一代之盛，足为兹山增重者乎？此正物华天宝，人杰地灵，文章人物，钟聚一大会也。然事无专司，或留踪于缁流，或传记于野老；欲访其事，而零星散失，十无一二存者，可胜叹哉！华山一志，待人而修也，盖亟亟矣！不佞谬守池郡，为兹山主人。丙寅秋下车，展阅旧志，佳章残缺，俚语续貂，不禁掩卷太息，慨然有重辑之意焉。二三年来，鞅掌于簿书讼狱之事，奔走于楚汉戎马之间。鹿鹿风尘，未暇一陟兹山，探奇索胜。亦尝登秋浦楼，遥挹山灵。天半峰青，一屏如画，已得其大概焉。又尝公巡于青阳道上，车轮马足，络绎于五溪林麓间。每于玩华亭而税驾，东望九十九峰，缥缈拱揖，不可端倪。刘禹锡以为造化一尤物，斯言不吾欺矣。因加修葺，增构小轩，亦以爱此山者爱斯亭也。己巳春，前守喻公自江右转任鹾使，遗函于白下张子南村，驰以告予曰：九华一山，不特池阳名胜，实为宇内奇观。山之有志，犹国之有史，郡邑之有志，不可不修也。仆与华山号称知己，十载交游，而未能一成其事，是盖有待而然也。今华山已得贤主人矣，借颖增光，山灵厚望。不佞窃思之，班固著汉书，以风俗诸事分为十志。志，犹史之一也，褒贬虽殊，而笔削则一。名山志，犹之郡邑志也；隐扬无异，而去取亦同。夫苟搜罗未及，则遗逸堪嗟；考核未真，则附会可虑。更且删订未当，增续未精，则失山川真面目矣。此不佞徘徊而未敢轻心承也。尝稽古之君子，一遇兹山，辄加品题。或一至再至，卜居读书。甚而遁迹终老，与兹山并垂不朽。不佞窃叨主人，三载于兹，竭蹶民瘼，曾无暇日。今春圣天子南巡，山川草木无不增辉。且蠲租之诏频下，闾阎熙皞，政通人和。不佞亦幸无案牍，优游公余，不亟校订修辑，几何不与入宝山而空手归者同日语哉？虽然，事固未可为浅见寡闻者道也。昔郑国辞命，更历四贤之手，方为尽善。五代一史，永叔首辟众议，乃成信史。山志虽小，不佞不敢以一己之意见，遂谓无余；亦何敢因妄诞之参商，竟同筑舍。爰属张子南村，偕山中老僧，携画工，历诸胜，采访咨求，以与学博华子中湄、宗子鹤问，同堂校阅，考论编次。一时池阳绅士，淹通古今者，不胜指屈。若危子东原、吴子山宾辈，皆好学深思，心知其意，共襄参究。而不佞亦以政事之暇，竭其一得，谬加折衷。自夏徂秋，乃讫厥功。披览之下，凡山川之胜概，建置之废兴，名贤逸士之栖止读书，释氏羽流之住锡潜真，错综迭出，一若身历其地、山僧父老指点而告予者然。若乃灵鸟啼林，奇葩满迳，与夫芝草之幽芬，松竹之阴翳，一若神游其境，目接心怡，留连而不忍去。至篇章吟咏，或触景标题，或游历寄兴，或耽情肆志，感慨系之。其流风余韵，又若置身数百年上下，恍然相对，呜呜而不能自已也。由是以推天下之人，慕九华之胜，按之几席之间，亦庶几揽拾而无遗矣。是志也。虽非奉命纂辑，上之史馆，以裨大一统之全书；然而布之天下，垂之奕祀，亦以见不佞之非轻心逞智，其与附名妄作苟且为者，盖有间也。议者谓九华一山，舜巡、禹迹之所不及，不得与于封禅之列，为不幸也。不知山之有幸有不幸，犹人之有遇有不遇。人固有出乎其类、拔乎其萃，而不得尺土之封，以终老其身。百世而下，读其书，想见其为人，人愈尊而名愈显。今九华之有志，名垂天壤，虽舜巡、禹迹所不及，不得与于封禅也，奚不幸之有？
康熙己巳仲秋之吉，中宪大夫。知池州府事。三韩李灿撰教授锡山华黄，训导广陵宗观，白下张揔同校按：修是志时，喻公已去，本李公所修。因喻公有函请，特弁其名，而书即称喻志。修是志时，参订姓氏附列于后。
六邑绅士：危映璧，吴非，徐念祖，钱之选，汪必远，方之铎，杜巍然，吴孟坚，宁占咸，苏应穟，王尔纲，刘廷廞，吴国铎，黄甲，曹有为，柯自遂，江表，刘汉系，吴襄，郎遂，孙之，董三表，江芝荣，孙涵士附：专纪九华各书名以上各书，唯陈清隐九华诗集与陈梅缘九华纪胜尚存，其余皆已无传。
九华为中国四大名山之一，山名洋溢于震旦，妇孺咸知者，以地藏菩萨在此应化故也。菩萨以古佛现声闻身，佐释迦佛济度众生。而于释迦已去，弥勒未来，中间久远无佛时，受释迦付嘱，荷担救度之责，为娑婆众生唯一之怙恃。而应化乃在阎浮东土之九华，此东土众生莫大之幸，更九华莫大之幸也。前之称九华者，每惜未能与于五岳之列，登朝廷封祀。岂知受封之岳庙，不过守土官于春秋二季循例一奠。而九华奔走四方善信，至诚恭敬，香花膜拜者无间晨昏，岂五岳所能望其项背耶？九华既以地藏菩萨而尊，则志九华，自应以宣扬地藏菩萨圣迹为最要。历来旧志，均文人掌笔，于佛法绝未梦见。故对于菩萨应化事，将信将疑，等闲视之。以致地藏一传，列于人物志、文苑仙道之后，良堪浩叹。今志特于卷一，首辟一门，广宣礼敬持名之功德，及指示法要之修行；无非体菩萨之悲悯，令众生识所归依。读此志者，庶不致入宝山而空手也。
旧志以经皇家敕建或赐额者，称寺，列前；私人捐造或募建者，称庵、堂、林、院，列后。然其中亦有未载敕赐而称寺者，是其体例固不严谨。且自唐至今，千有余载，沧桑几变，废兴不一。有称寺而僧众寥寥者；有称庵、堂而佛子众多者。且国体既变，无尊王之义，故今志以十方僧众同居名丛林者，列前；传子孙者，列后。另辟一门，别于其他营建，所以尊崇三宝。且以寺庵为九华主体，非各书堂、祠、观，仅留历史上之观念者所可比拟也。
时丁末法，佛日久已潜辉。即三藏十二部经文，亦几视同故纸，无人研究。求住持佛法、接引众生者，端为僧伽是赖。故僧宝与佛法同尊，良有以也。九华以香火道场，各寺庵僧众多纷于应接来宾，致修持之功，反多忽略。此固可太息，而亦无可如何之事也。旧志因此对于僧伽肆口讥评，佛门如市、寺僧如侩等类之语言不一而足。不知经云：称名礼敬地藏菩萨，得种种利益，除种种苦恼，毕竟安置于生天涅槃之道。准此，则每年四方善信来山朝拜者，所种善根福德，讵可计量？而傥非有比丘为东道主，则必裹足不前，善根无从种植。即彼自命高人，怡情山水者，亦终不能裹粮入山，窜荆棘而栖岩穴。是则僧伽荜路蓝缕以启山林，不仅为善信男女之福田；其有造于游观者亦正多也，安可轻心讥诮耶？况有蕅益大师一传，昆山片玉，价重连城；较儒家阳明，有过之无不及。旧志不知三宝为何物，故以僧传列后。况山中僧伽，虽多忙于香火，而刻苦潜修之众，亦代有其人。安可一笔抹杀，信口谤讟？今特为纠正，辟一门，以学佛之居士附之。列后，而置诸之前。
旧儒宗仰程朱，于因果感应之谈，概削而不书。今之青年，又震于欧美物质文明，以因果感应为野蛮时代之神话，不值一笑。致小人敢于为恶，而为国家大乱之源。不知至诚感神及福善祸淫之训，不唯佛言之，孔耶二教，亦未尝不以此诏人。近今科学益昌，而鬼神昭著更信而有征。故辟，纪旧志各门中灵异事迹；而加入本山灵应近闻，俾读者坚其信仰，而诱人为善也。
旧志作于帝制时代，故以宸翰列首，媚兹一人也。而外此檀施之功，无论创修寺院、协助斋粮，概无专门纪载；仅见于各碑记中，令人以文字及沿革历史视之，非所以表彰檀波罗蜜也。今国体改变，人类平等，故从帝王以及士庶，凡有财施之功者，另辟收之。而先之以高僧法施文字，使人知财、法二施，等无差别。百世之下，庶几闻风兴起，见贤思齐也。
历来修山志者，其主眼全在搜罗名人题咏，为山川生色。故一门必较各门多至倍蓰。诸大名山志，莫不皆然，而九华、峨嵋特甚耳。盖自科举制兴，学者以文章猎取功名，几不知圣贤身心之学为何事，由来久矣。夫虞书云：诗以言志。云：先王以诗成孝敬，厚人伦，美教化，移风俗。如但描摹风景，而无高尚襟怀寄托其中，纵使笔入化工，诗中有画，亦不过供无事者游心景物、助发遨游之兴而已；于世无补，奚以多为？故今志，一反前人去取之宗旨，凡有关于世道人心之记载、清净高尚之诗歌，则必录之。此外专一描写景物，或更毁谤佛法之章句，悉加删削。免增人绮语之过，且消彼恶口之罪也。
九华志，创自有明嘉靖，而万历，而崇祯，而清康熙乾隆，以至光绪，均以方物列于人物前。且为之说曰：自有此山，即有物产，故应在前。独不思有物产时代，岂遂无人类？如谓兹志所载之人，非太古之人，则今之物，岂即古之物乎？倏死倏生，新陈代谢，物固与人同也；而必以物列于人前，何居？今以人物中高僧，立。而儒家、道家则改为，列前；而列后。
九华在青阳县西南四十里，高数千丈，延袤百八十里。发源于黄山西脉，经太平、石埭，蜿蜒入青阳南境。首起金刚尖，向北行十里，过大岭头分两脉。其左脉，东行，皆石山，矗起天台一峰，突兀云表，为九华主山。环回九十九峰，俯视如儿孙绕膝。五更观日出，与泰山日观峰无异。故天台晓日，为九华胜景之一。自天台渐折而北十余里，又分两脉。向西一脉，过凤凰岭，尽于大桥庵。其本脉渡太古岭，起会仙峰。西分一脉，由碧桃岩直下，南尽于二圣殿，北尽于永丰桥南岸。碧桃岩，因唐赵知微种桃岩下，花开碧色，得名。岩下瀑布为九华第一泉，大而长；从危岩飞落，有悬水之名。故桃岩瀑布亦九华胜景之一。会仙峰迤北，起翠盖峰，又一脉西行，尽于云门之北。其东为东芙蓉峰，下为广胜山。翠盖峰，古称盖山，高千丈。峰旁有舒姑泉，相传姑好音乐，每闻弦歌声，有朱鲤出听，即姑所化。此泉流出，汇作三潭，曰上雪潭、下雪潭、璎珞潭。一月印水，三潭夜明。故舒潭印月亦九华胜景之一。广胜山之东北为青猿峰、九子岩。九华原名九子，由太白易名。而此岩仍旧称，以岩顶如九子，回环向背，有团聚而嬉之概。下有七布泉，冰裂七条，雪飞千尺。故九子泉声亦九华胜景之一。由广胜山又北，为莲华峰。峰在九华非最高，而登其上者，每觉高于天台，盖地体圆形故也。九华以莲华得名，唯此峰毕肖。以其为石峰，抽蕊拆瓣，天工琢成，视芙蓉峰为尤胜。置云海中，真有亭亭出水之态。故莲峰云海亦九华胜景之一。名云海者，山气清白，似云非云，似烟非烟，似雾非雾；猝焉而起，如平水焉，出诸峰之半。青峰在其上，苍翠如初。其气磅礴弥漫，若波涛之汹涌，良久乃散，故称云海。自天台至此，约三十里，奇峰峭壁，莫可名状。有名之峰，不满九十九；无名之峰，不止九十九。阳明所谓：奇中之奇，人未知也。莲华峰北脉，转而西向，渡西洪岭，北起云冠山。其峰巍峨如冠帻，故亦名帻山。东行三里，有灵鹤山，一名云鹤山。更七里，入青阳县城。其本脉，西尽于六泉口，北为五溪，渐入秋浦县境。故称九华者，谓天台为首，化城为腹，五溪为足也。但登化城，观山如面壁，一无所见。着屐游山，亦得此遗彼，难窥全豹。唯拄笏五溪，东望莲华诸峰，烟云缥缈间，奇峰可数；较入山近看，别饶逸致。故五溪山色亦九华胜景之一。自大岭头右行，西北诸山多土质。岭东一支，经平田冈、香阁，向北尽于龙池。东岩、百岁宫，皆居山冈。九华众峰，皆悬崖峭壁，游者扪萝附葛而行，几不敢俯视。唯平田一冈，于羊肠鸟道中，反以平坦见奇。诸险径，遇雪即不能行；独平田冈，雪不能阻。故平冈积雪亦九华胜景之一。东岩，在中峰西北，崖高化城三里。其上有岩如屋，地藏菩萨初至，常处其中，即有宴坐岩之名。至阳明王公，平宁藩宸濠之乱，反为奸党所谮，阻不得见帝；复入九华，亦宴坐于此。因在化城寺东，又名东岩。登岩一览，天然图画。故东岩宴坐亦为九华胜景之一。岩下有龙女泉，西北起天柱山。山在净居寺右，层冈突兀，如巨鳌首戴一角，即天柱峰。又上五里，乃至鳌顶，天柱陡绝，直入云霄，人莫能上。旁有小石峰五，徘徊如人立，人乃呼为五老峰。而天柱仙踪亦九华胜景之一。由东岩东望五老诸峰，西顾古仙岩诸胜，南瞻天台，北览长江，天然图画。岭北一支，直下里许，东抽一脉，结地藏肉身殿之坐山。向北一支，环绕坐山之北而东，为化城寺之主山。直趋迎仙桥，作九华水口。化城二字，本法华经喻语；而此处，则以象形称。盖自山麓直上十余里，拓一平地，东岩西岭环抱如城，故名。其中有溪有田，僧俗百余家，宛然村落。入其中，几忘身在山顶。寺有大钟，蒲牢一击，四山响应。故化城晚钟亦九华胜景之一。寺北一支直下，尽于甘露寺之一天门。一支西结白云山，又西过洋桃岭，起仙桃山、龟山。起伏十余里，转趋东北，尽于庙前镇上首支河南之黄花园。白云山本脉，北走，经八都冈，起水封山，直走庙前之义兴桥。自大岭头，又一脉，西行，二十里，向北，结龙山、曹山，尽于休波口。其本脉，过上安岭，又北折行十里，过桐岭，特起四峰山。又东过佛陀岭，起黄旗山。又二里，过魁山岭，起玉屏山，一名翠屏山。东趋六泉口，北出一脉，止于五溪桥之望华亭。登肉身殿坐山，山不甚高，而群山环绕，拱向有情。一登其巅，有唯我独尊之概。：大光王入大慈三昧，一切山原草树，皆回转而为敬礼。地藏菩萨，慈悲愿力最深，于释迦已去，弥勒未生前，为娑婆众生唯一怙恃。且又主持大地，而应化在九华。故山灵拥护，实事理之当然也。
附：图记云浮黄海，轩辕既白日龙飞。土葄青阳，少皞启金天凤纪。山色接鸟官之树。水声通牛渚之江。传丹诀于白龙，窦子则仙都作吏；感弦歌于朱鲤，舒姑本秋水为神。固已国纪马迁，而名齐鳌岛矣。至若天河濯秀，开山始金粟如来；尤物惊奇，潦草怪青莲学士。宴坐俯三千三界，王阳明仅录数篇；书堂对九十九峰，范文正竟无一字。此则风微人往，徒切低徊；而碣断碑残，不胜感叹者耳。然而青山依旧，绿水长新。金地藏来游，人夸金地；莲华峰入画，我爱莲华。谢公之屐兴高，周子之图道在。四万载名山风雨，天边眼孰回青；十五年胜地琴樽，镜里发惊欲白。借九华为半臂，漫问人传以地，地传以人；摹十景之全神，且看画中有诗，诗中有画。
光绪庚子七月既望，山门山人写，并序于莲华峰顶旧志称九华。一重山，必有一水络之，此凡山之所同耳。尝笑关文衍，以半臂画九华，如叶公好龙。今赟出入云泉，直以九华为半臂者，十五年于兹矣。九华以中峰为表，天台南来，甲子北拱，天柱东峙，化城西环；九峰方向，爽若列眉，而水之源可见矣。五溪以中流为经，自闵源北流，西受化城之水，而北下龙池，水势始大，故名龙溪。又北行，东受太古岭之缥溪水。又北，东受翠盖峰之舒溪水，乃西北行。至庙前镇，与双溪水合，始可容舠。双溪西源，出西南之曹山，本名曹溪，与南塘水并北流；至曹溪院，始合为双溪也。又北行，东受莲华峰之濂溪水，是为五溪。出五溪桥，以入大江。五溪源流了如指掌，而山之委自明矣。旧志无全图，若贡扇之全图，不按方位，且有山无水，亦不得为全图。九华之有全图，自周赟始。
九华，分黄山西脉，由太平、石埭，蜿蜒入青阳南境，特起天台一峰，突兀云表。环回九十九峰，唯天台最高，为九华主山。自天台以北，又分两脉：从天台右行，东北诸山皆石峰；从天台左行，西北诸山皆土山。如化城、芙蓉，皆土而闲以石。化城虽高，肩舆可达。游者大抵以东岩为观止之境。若天台危峰高耸，石磴蹑空，俯视九十九峰，如儿孙绕膝。五更红日，与泰山日观何异？古来游踪，至者鲜矣。
昔李供奉有，此孙吴所建当涂之化城寺也。当涂化城以城为城；九华化城，以山为城。自山麓直上十余里，得一平地；东峰西岭，环抱如城。其中有溪有田，僧俗烟火百余家，宛然村落。入其中，几忘身在山顶。是为游踪所必至，而礼佛者，则无虚日。寺有大钟，已毁于兵火。光绪年所新铸者，比当涂尤大。每当红日西沈，白云归岫，鲸铿徐发，响彻诸天。参禅者，以此洗涤尘襟；然普利冥阳，功德真不可思议矣。
东岩在中峰西北。谓之东者，在化城东也。崖高化城三里，其上有岩如屋。金地藏初至，栖其间。原名东峰，宏治壬戌，阳明先生改名东岩。正德庚辰正月，先生再至。武宗使锦衣卫侦之，见先生宴坐一室，故又名宴坐岩。岩北为东岩精舍，前有锦衣石，使者坐处也。岩下有龙女泉，稍北有小天柱，高与崖齐，登崖始见。由东岩东望天柱、五老诸峰，西顾古仙岩诸胜，南瞻天台，北览长江，天然图画。此阳明再至，所以必居东岩也。
庚子七月既望，逾东涧直上。山从面起，泉当耳流。十里，至净居寺。寺左大石岩下，多蝙蝠，翅广尺许，平生未见。疑此石即普贤台。寻唐人叠石塔，不得。寺空无僧，无由访问。寺右层冈突兀，如巨鳌首戴一角，即天柱也。又上五里，至鳌顶，天柱陡绝，直冲云霄，人莫能上。乃知谪仙诗，亦寄兴耳。旁有小石峰五，徘徊如人立，山下人呼为五老峰。适撰图记，聊摘纪游数行，以征实践。
莲华峰，在九华非最高；乃一登其上，遂觉高于天台。此固见地体之圆，而世之恃才傲物者视此矣。云海为黄山大观，九华其少海也。然独称莲峰者，局势宽处，此峰最高。且九华以莲华得名，唯此峰毕肖。以其为石峰，故能抽蕊拆瓣，视芙蓉峰为尤胜。置云海中，真有亭亭出水之态。
唐乾宁间，羽流赵知微于九华炼丹。种桃岩下，花开碧色，故岩名碧桃岩。岩下瀑布，为九华第一。盖天柱之百尺箭，长而小；九子之七布泉，大而短，且皆缘石。是泉大而且长，从危岩飞落，故有悬水之名。又有碧玉、金砂两泉，映带萦绕。登无相寺望之，天然图画。昔阳明先生再游九华，皆从此入。于双峰、云峰、云门、天池、金沙泉，皆有诗而题无相，至九首之多，其胜概可想见矣。
九华九十九峰皆悬崖峭壁，游者须扪萝附葛，几不敢俯视。而平田一冈，于羊肠鸟道中，反以平坦见奇。盖客从江外入山，皆由五溪；唯宣歙人，乃由平冈。按志中，前代诸钜公经此境者，其唯宋宁国相国、明程篁墩耳。唯其平，故宜雪。且九华诸路，遇雪即不能行，唯平冈不以雪阻。自此以往，则渐入佳境，令人应接不暇。而玉峰之游，又仙境中之仙境也。
宣城志载，青阳县西北境，吴临城县也。临城南有盖山，高千丈，今九华翠盖峰也。峰旁有泉，舒姑所化也。曷见为舒姑所化？姑性好音，感弦歌，而朱鲤出听也。翠盖峰下有三潭，曰上雪潭，下雪潭，璎珞潭，皆舒姑一泉所盈科而进也。三潭夜明，一月印也。
九华山，原名九子，是以一岩之名名全山。今全山名改，而本岩名不改；以岩顶如九子，环向背，团聚而嬉也。昔游齐山九顶洞，同游谓此洞无佳作，予戏作绝句云：在昔九子岩于此洞中隐何年走青阳顶印留洞顶寺左七布泉，噌吰如钟鼓不绝。垂云涧泉在其右，若环珮璆然。静坐听之，令人萧然意远。兵乱时，邑人避难其上。坚壁清野之计，钱江保障，遗烈堪追，岂徒以尤物玩之哉？
九华以天台为首，化城为腹，五溪为足。五溪桥本秋浦孔道。人登化城，面壁一无所见；不如拄笏五溪，天外奇峰可数也。予尝屡经莲华诸峰之麓；及从五溪东望，迥异旧观。盖致王母、上元于一室，与凡人何异？若于悬崖云雾间，望高人逸士，即飘飘若仙矣。予有云：江上亭亭九朵莲游山不及看山妍谪仙岂少惊人句一字名成抵百篇自关常侍绘九华于白绫半臂，宋滕司谏始为图；吾家大令为六石刻，程待制合为二，吴天锡分为四，皆不传。旧志则分合靡定，然皆无总图，无由知山之方向。不标景物，无可名称，观者昧焉。山门先生，与九华有缘，因有名山聊借一官留之句；始立全图为纲，而分十景为目。然后方向名胜，爽若列眉。即图之各记，皆极精卓。至其十体诗，则合书画为三绝，固与九华奇景，并为有目所共赏者也。青阳曹琳珮琴甫识。
按：九华山水奇秀，自来图画源委，曹君后，叙之綦详。山门先生，学问渊博，文词典雅，固为有目共睹。其首置山水全图，次列十景分图，自是有功名山。惜其于佛法不特懜懜无知，尚且蓄意破坏。不知山水任奇，若无佛法灵感为之启发，又何能名闻遐迩，朝野归心？谚云：山不在高，有仙则名；水不在深，有龙则灵。况示现凡僧、开辟九华之地藏愿王，位邻极圣，较之天龙八部，真不啻轮王之比乞丐。全不一言赞及，反斥崇奉为愚迷，及专事形容山水；究与人心世道、国计民生，毫无裨益。今为合四大名山志为一律，及节省靡费，祇请王居士绘一全图，附十景图记等，略表山川灵秀。其十景分图，与浮靡各诗，概从略。阅者谅之。德森识。
又附：考证顾野王舆地志曰：九子山，千仞壁立，周回二百里，高一千丈，出碧鸡，五钗松。
九华真人峰北有山，双髽，如巾帻然，昔顾野王望而爱之，因名帻峰。
九华仙人峰傍有陵阳，盖九华山之本名也。
九华山在青阳县西南四十里，高数千丈，延袤百八十里。旧名九子山，唐李太白以山有九峰如莲华，易今名。唐金地藏驻锡于此，灵异甚着，今为江东香火之宗。有舍身崖、宝陀岩诸名胜。峰凡九十有九。刘禹锡尝爱太华，谓此外无奇；见女几、荆山，谓此外无秀。及登九华，而后悔其失言，盖言江南第一名山也。
邑之山，九华山，极峰峦之胜。旧名九子，李白以山有九峰如莲华，更名九华。高数千仞，回环百八十里。刘禹锡云：九华竞秀，神采奇异，盖指此也。距城四十里。与九华相接者，曰同山，以山同九华也。又有联络九华者，曰帻山，距城十里。一名云冠山，其峰巍峨，俨如冠帻。又有灵鹤山，距城七里。魁山、曹山并距城四十里。天台山至伏猊岭，则为贵池界，山之列于西南境者。
九华山录曰：此山奇秀，高出云表，峰峦异状，其数有九，故号九子山。为李白，因游江汉，睹其山秀异，遂更号曰九华山。又曰：山之上有池塘数亩，水田千石。其池鱼，长者半寻，颁首頳尾，珠髯丹腹。人欲观之，叩木鱼，即跃。以可食之物散于池中，食讫而藏焉。其流，泄为龙池，溢为瀑泉，入龙潭。潭有白墡窟，其土如面，不墋。歉岁，人多食之。
东至黄石溪，山顶横过云峰堂。西至观音堂溪，横过西南九子岭西峰庵。南至松木桥。北至小桥庵溪。此传说九华之四至也。
九华，东为背，西为面。峰峦之奇峭，岩壑之幽邃，唯华西为多。旧志图皆详于东，而略于西，殊不足以尽九华之胜。
施达曰：四方遥集化城，辄诧称九华徒为福地侈尔，山水则概乎其未窥陟也。如广胜寺一带，目睫失之，遑问其他。广胜西接青峭湾，北渐莲华峰，锐崿连云，飞瀑洞海，层岩邃谷，乳窦怪石，穷幻极态，应接不暇，何止山阴道上行也。
九华之胜，东则九峰，以南为最。南则莲华、双峰、天柱、天台为最。化城仅一东岩，足鬯尘襟而已。
九华群峰之特出者，以数十计。争峙其间者，以数百计。称九十九峰，亦好事者概其成，不能缕悉也。
再附：交通九华山，周回二百余里，高一千丈，而支山不与焉。南望石埭，西望贵池，东望泾川，北望大江。由徽州、宁国、池州，以达九华，均系陆路，以徽州山路为险远。若沿江各省登山者，水道由大通入。舟行二十里，抵铜埠。夏秋水涨，东行可抵横桥。近年添置小轮，行程尤速。自铜埠抵青阳城，修筑马路，有车以便行人。唯铜埠南行抵钱家陇，须由大通登义渡，或自买舟。春冬水落，均由大通陆行。信件往来，有邮政，无电报。余详路程表，列后。
池州府城→←白沙铺→←童婆铺→←士齐铺→←宗文铺→←石马铺→←五溪。余与北路同。
宁国府城→←长桥→←荷花塘→←寒亭→←清弋江→←浮桥→←十里铺→←南陵县城→←鹅岭→←三里店→←烟灯铺→←刘李铺→←黄金塔→←乔木湾→←石堰桥→←木竹镇→←双陪岭→←青阳县城。余与北路同。
三界火宅，稚子酣嬉；诸圣悯之，曲引出离。唯地藏王，大愿靡涯；地狱不空，成佛无期。新罗降生，九华开基；一瞻一礼，功德难思。志圣迹。
地藏菩萨，久成佛道。因愍念众生，隐本垂迹，现菩萨身。其功德无量无边，名号亦无量无边。以名召德，以德彰名，今约地藏二字而略释之。菩萨所以名地藏者，有二义：一以喻德，二以显行。一、所谓喻德者，地，如大地，有住持、生长、荷负三义。因此菩萨于久远劫来，分形说法，教化六道众生，令众生得所依止，此住持义也。所化众生，除已成佛者外，或尚行菩萨道，或仍滞小乘果，或终在凡夫，流浪生死；菩萨不舍教化，令众生道力增长，此生长义也。释迦如来在忉利天宫，以娑婆众生，于弥勒下生以前，殷勤付托，嘱令度脱，此荷负义也。故喻之以地。藏，如宝藏，有伏藏、足用、赎命三义。谓此菩萨，具法身、般若、解脱之三德秘藏。众生虽同具，而鲜发现，不得受用，如宝藏之隐伏，此伏藏义也。此之秘藏，具足无边功德，应用无穷，如宝藏之足用，此足用义也。众生性具无价宝珠，为烦恼六贼所覆，意识恶王所害；菩萨教化，令开宝藏，用赎常住慧命，此赎命义也。故喻之以藏。又地即心地，能载能生。藏即性藏，可出可纳。无不从此法界流，名之为出；无不还归此法界，名之为纳。此菩萨证如来藏性，入一实境界，全体大用，互摄无遗，故名地藏也。二、所谓显行者，诸大菩萨多从所观境而立名。此菩萨观地狱苦，发菩提心，证得地狱界之三德秘藏，能救十方大地狱苦，故名地藏。又此菩萨常发大愿，普任持一切大地，普任持一切种子，普令众生随意受用。其威神力能令大地一切草木花果皆加生长。药苗谷实，成熟润泽，香洁软美。因此菩萨以大地为所观境，而证得如来藏性，故名地藏也。
晋译华严经。入法界品称大地藏菩萨，秦译罗摩伽经称持地藏菩萨，盖以菩萨发愿普任持一切大地。大，训普。持，训任持也。唐译本生心地观经称地藏王菩萨，为今时通称所本。王有尊贵义。如观世音菩萨云：我之名号尊贵，难可得闻。此菩萨示二种观法，云能如是观，此人名为学习闻我名者；若杂乱垢心，虽诵我名，不名为闻，故最尊贵。又王有向往义。诵此菩萨名者，皆增福灭殃，离苦得乐。故如来殷勤赞叹，令众生知所归依，故当向往，所以称为王也。夫名以表实，即以召德。众生一称此菩萨名，而菩萨之全体大用即具足于一念之中。菩萨之神力智慧不可思议，即名号功德不可思议，愿读者无忽焉！
菩萨久已证穷法界，圆满三觉。其本地修证，莫可形容。即迹门示现、垂形六道、拔济众生之种种行愿，亦河沙难喻。今略举数条，以示其概。地藏本愿经略云：过去久远不可说劫以前，菩萨曾为大长者子。时世有佛，号曰师子奋迅具足万行如来。时长者子见佛相好，因问作何行愿而得此相？佛告之言：欲得此身，当久度一切苦恼众生。长者子，因发愿言：我今尽未来劫，为是罪苦众生，广设方便，悉令解脱，我方成佛。
又于过去不可思议阿僧祇劫，时世有佛，号曰觉华定自在王如来。彼佛像法之中，有一婆罗门女，其母信邪，常轻三宝，命终魂神堕无间狱。时婆罗门女知母不信因果，必生恶趣。遂卖家宅，广求香华及诸供具，于先佛塔寺大兴供养。婆罗门女瞻礼佛容，心自念言：佛具一切智，我母死后，必知处所。佛自空中发声告女：汝早返舍，端坐思惟吾之名号，即当知母所生去处。女归，如佛所嘱。经一日夜，忽觉自身到一海边，其水涌沸，铁身恶兽飞走其上，逐诸男女。百千万数出没海中，争取食啖。又见恶形夜叉驱人逐兽，复自搏攫，头足相就。其形万类，不敢久视。鬼王无毒稽首来迎曰：善哉菩萨，何缘来此？时婆罗门女问：是何处？答曰：是大铁围山西面第一重海，内有地狱。造恶众生死后，无人为作功德，救拔苦难，生时又无善因，当据本业，感堕地狱，先渡此海。海凡三重，内是地狱。大者十八，次有千百，苦毒无量。婆罗门女问曰：我母死未久，不知魂神当至何趣？鬼王曰：菩萨之母，生习何业？姓氏何等？女曰：我母邪见，讥毁三宝。婆罗门种，号悦帝利。鬼王曰：悦帝利罪女生天以来，经今三日。因承孝顺之子为母设供修福，布施如来塔寺。非唯菩萨之母，地狱罪人，此日悉得受乐，俱同生讫。言毕，合掌而退。婆罗门女寻如梦归。悟此事已，便于觉华定自在王如来塔像之前立大誓愿：愿我尽未来劫，应有罪苦众生，广设方便，使令解脱。
又过去无量劫前，有佛号一切智成就如来。未出家时，为小国王。与一邻国王为友，同行十善，饶益众生。邻国人民，多造众恶。二王议计，广设方便。一王发愿，早成佛道，当度是辈，令使无余。一王发愿，若不先度罪苦众生，令其安乐，得至菩提，我终未愿成佛。一王发愿早成佛者，即一切智成就如来是。一王发愿永度罪苦众生，未愿成佛者，即地藏菩萨是。
又过去劫，清净莲华目如来像法之中，有一罗汉，教化所至，遇一女人，字曰光目，设食供养。罗汉问之：欲愿何等？光目答曰：我以母亡之日，资福救拔。未知我母，生处何趣？罗汉愍之，为入定观，见光目女母，堕在恶趣，受极大苦。罗汉告之，光目言：尊者慈悯，如何哀救？罗汉为作方便，劝光目言：汝可至诚念清净莲华目如来，兼塑画形像，存亡获报。光目闻已，即舍所爱，寻画佛像而供养之，复悲泣瞻礼。忽于夜后，梦见佛身放大光明，而告光目：汝母不久当生汝家。才觉饥寒，即当言说。其后家内婢生一子，未满三日，泣告光目：吾是汝母。自别汝来，累堕大地狱。蒙汝福力，方得受生，为下贱人。寿年十三，更落恶道。汝有何计，令吾脱免？光目闻说，知母无疑，啼泣而白空界：愿我之母，永脱地狱，毕十三岁，更无重罪。十方诸佛慈愍，听我发大誓愿。若得我母永离三途及斯下贱，乃至女人之身永劫不受者，愿我自今日后，对清净莲华目如来像前，却后百千万亿劫中，所有世界地狱及三恶道诸罪苦众生，誓愿救拔，令离恶趣，尽成佛竟，然后方成正觉。如来告之曰：光目，汝大慈愍，善能为母发如是大愿，汝母当生无忧国土，寿命无量，终成佛果。光目女者，地藏菩萨是也。
又佛告文殊：譬如三千大千世界，所有草木丛林、稻麻竹苇、山石微尘，一物一数，作一恒河；一恒河沙，一沙一界；一界之内，一尘一劫；一劫之内，所积尘数，尽充为劫。地藏菩萨证十地果位已来，千倍多于上喻。何况地藏菩萨在声闻辟支佛地？
占察经佛告坚净信：此善男子发心已来，过无量无边不可思议阿僧祇劫。久已能度萨婆若海，功德满足。但依本愿自在力故，权巧现化，影应十方。
十轮经佛言：如是大士，成就不可思议殊胜功德，已能安住首楞伽摩胜三摩地。善能悟入如来境界，已得最胜无生法忍，于诸佛法已得自在，已能堪忍一切智位。已能超度一切智海，已能安住师子奋迅幢三摩地。善能登上一切智山，已能摧伏一切邪论。
如来不思议境界经：时有十佛刹微尘等他方诸佛，为欲庄严毗卢遮那道场众故，示菩萨形，来在会坐。其名曰：观自在菩萨、文殊师利菩萨、地藏菩萨、普贤菩萨。如是等菩萨摩诃萨而为上首。据此经，则大士早已成佛。据不愿经，则一切众生未成佛，终不成佛，似觉相违。大士本分中事，自非众生肉眼所能上测。然观本愿序品：十方不可说不可说诸佛来会，释迦告文殊：此一切诸佛皆地藏远劫已度已成就者。此大士既已度无数众生成佛，岂有自身尚未成佛之理？无非悲愿至深，不愿在一世界成佛。而权巧现化无央数身，影应十方，度脱众生耳。各经或据本，或据迹，故不同，非相违也。
菩萨久经长劫修证之功德不可思议，而神通妙相亦不可思议。诸佛赞莫能穷，凡夫何可妄测？唯有竭诚尽敬，礼拜瞻仰，庶与菩萨之德相不相违背。今略引经言，以明菩萨神通之相。十轮经云：尔时南方大香云来，雨大香雨。大花云来，雨大花雨。殊丽宝饰云来，雨妙宝饰雨。鲜洁衣服云来，雨妙衣服雨。从诸香花宝饰衣服，演出种种大法音声。谓归敬三宝声，忍辱柔和声，精进勇猛声，降伏四魔声，趣入智慧声，念定总持声，空无相无愿声，慈悲喜舍声，证得诸法声，成熟有情声，度三恶趣声，修治圆满六到彼岸声，善巧方便声，趣入十地声，游戏神通声，不退转地声，无生法忍声，灌顶受位声，趣入一切诸佛大海声。尔时一切大众，咸见如是种种云雨，亦闻如是诸法音声，随意所乐，各见其身，种种香花宝饰衣服之所庄严。又各自见两手掌中，持如意珠。从一一如意珠中，放诸光明，见诸佛土一一世尊，无量众会，恭敬围绕。见诸佛土一切有情，若有病者，众病除愈；诸应被杀及囚系者，皆得解脱；诸饥渴者，亦皆饱满；诸被刑罚，皆离忧苦；诸少衣服宝饰珍财，随念皆足。若诸有情，乐欲杀生，乃至邪见；由此光明之所照触，皆悉乐欲远离杀生，乃至邪见。若诸有情，为种种求不得苦，光明照故，随愿皆得。所受众苦，无不休息。皆悉欢娱，受诸妙乐。尔时众会，其身歘然，地界增强，坚重难举。既睹斯瑞，咸皆惊疑，何因何缘，而现此相？
又世尊告帝释曰：有菩萨名地藏，来此礼敬供养我故，现是变化。是地藏菩萨，有无量无数不可思议殊胜功德之所庄严。此大菩萨，是诸微妙功德伏藏，是诸解脱珍宝出处，是诸菩萨明净眼目，是趣涅槃商人导首，是能生长善根良田，是能盛贮解脱乐器，是出妙宝功德贤瓶。照行善者，犹如朗日；照失道者，犹如明炬；除烦恼热，如月清凉。是三善根殊胜果报，是三善本所引等流。常行惠施，如轮恒转；持戒坚固，如妙高山；精进难坏，如金刚宝；安忍不动，犹如大地；静虑深密，犹如秘藏；等至严丽，如妙花鬘；智慧深广，犹如大海；无所染着，譬太虚空；伏诸外道，如师子王；降诸天魔，如大龙象。为贫匮者，作如意宝；为恐惧者，作所归依。令诸有情，善根不坏。现妙境界，令众欣悦。劝发有情，增上惭愧。求福慧者，令具庄严。辩才无滞，如水激轮；安忍坚住，如妙高山；总持深广，犹如大海；神足无碍，譬若虚空；灭除一切惑障习气，犹如烈日销释轻冰。常游静虑无色正道，一切智智妙宝洲渚，能无功用转大法轮。是地藏菩萨，具如是等无量无数不可思议殊胜功德，与诸眷属，欲来至此，先现如是神通之相。
按：地藏菩萨仪轨说画像法，作声闻形，着袈裟，覆左肩，左手持盈满莲华，右手施无畏，坐莲华上。秘藏记曰：画地藏菩萨，肉作白色，左手执莲华，上有幢幡，右手持宝珠。今之塑画大士像，亦作声闻形，此与十轮经及仪轨所说符合。唯左手持锡杖，右手执宝珠，与古训微异。呜呼！地藏菩萨不可思议功德神通之相，十方诸佛穷劫赞叹不尽。我等凡夫，安能窥见万一？但略述经证，藉测大海之一滴耳。
菩萨悲心深重，长劫利生，无非欲众生离苦得乐。故所说之法，浅深虽殊，皆令众生依一实境界之真理，解脱差别幻苦为扼要。占察经云：坚净信菩萨为末世众生福薄，国土数乱，灾害频起，种种厄难，怖惧逼绕。设有行善法者，但求世间利养名称，不能专心修出法要。请问如来，设何方便，令生信心，得除衰恼？佛令转问地藏菩萨。地藏菩萨为示三种轮相，占察三世善恶业报，兼示忏悔之法，兹不繁述。但节录菩萨开示一实境界，及唯心识、真如实二种观法。
坚净信菩萨问地藏菩萨言：云何开示求大乘者进趣方便？地藏菩萨言：若有众生欲向大乘者，应当先知最初所行根本之业。所谓依止一实境界，以修信解。所言一实境界者，谓众生心体，从本以来，不生不灭。自性清净，无障无碍。犹如虚空，离分别故。平等普遍，无所不至。圆满十方，究竟一相，无二无别，不变不异，无增无减。以一切众生心，一切诸佛心，皆同真如相故。所以者何？一切有心起分别者，犹如幻化，无有真实。尽于十方虚空一切世界，求心形状，无一区分而可得者。但以众生无明痴暗，熏习因缘，现妄境界，令生念着。所谓此心不能自知，妄自谓有；起觉知想，计我我所。而实无有觉知之相。以此妄心毕竟无体，不可见故。若无觉知能分别者，则无十方三世一切境界差别之相。以一切法皆不能自有，但依妄心分别故有。所谓一切境界，各各不自念为有。知此为自，知彼为他。是故一切法不能自有，则无别异。唯依妄心，不知不了内自无故。谓有前外所知境界，妄生种种法想，谓有谓无，谓彼谓此，谓是谓非，谓好谓恶，乃至妄生无量无边法想。当如是知一切诸法，皆从妄想生，依妄心为本。然此妄心，无自相故，亦依境界而有。所谓缘念觉知前境界故，说名为心。又此妄心与前境界，虽俱相依，起无先后。而此妄心，能为一切境界源主。所以者何？谓依妄心，不了法界一相，故说心有无明。依无明力因故，现妄境界。亦依无明灭故，一切境界灭。非依一切境界自不了故，说境界有无明。亦非依境界故，生于无明。以一切诸佛，于一切境界，不生无明故。又复不依境界灭故，无明心灭。以一切境界，从本已来，体性自灭，未曾有故。因如此义，是故但说一切诸法依心为本。当知一切诸法，悉名为心，以义体不异，为心所摄故。又一切诸法，从心所起；与心作相，和合而有。共生共灭，同无有住。以一切境界，但随心所缘，念念相续故，而得住持，暂时为有。如是所说心义者，有二种相：一者心内相，二者心外相。心内相，复有二种：一者真，二者妄。所言真者，谓心体本相，如如不异，清净圆满，无障无碍，微密难见。以遍一切处，常恒不坏，建立生长一切法故。所言妄者，谓起念分别、觉知、缘虑、忆想等事。虽复相续，能生一切种种境界；而内虚伪，无有真实，不可见故。所言心外相者，谓一切诸法种种境界等，随有所念，境界现前，故知有内心，及内心差别。如是当知内妄相者，为因为体。外妄相者，为果为用。依如此等义，故说一切诸法悉名为心。又心外相者，如梦所见种种境界，唯心想作，无实外事。一切境界悉亦如是，皆依无明识梦所见，妄想作故。复次应知，内心念念不住故，所见所缘一切境界亦随心念念不住。所谓心生故种种法生，心灭故种种法灭。是生灭相但有名字，实不可得。以心不往至于境界，境界亦不来至于心。如镜中像，无来无去。是故一切法，求生灭定相，了不可得。所谓一切法毕竟无体，本来常空，实不生灭故。如是一切法实不生灭者，则无一切境界差别之相。寂静一味，名为真如第一义谛、自性清净心。彼自性清净心，湛然圆满，无分别相故。无分别相者，于一切处，无所不在。无所不在者，以能依持建立一切法故。复次彼心，名如来藏，所谓具足无量无边不可思议无漏清净功德之业。以诸佛法身，从无始本际来，无障无碍，自在不灭。一切现化种种功业，恒常炽然，未曾休息。所谓遍一切世界，皆示作业，种种化益故。以一佛身即一切佛身；一切佛身即一佛身。所有作业，亦皆共一。所谓无分别相，不念彼此，平等无二。以依一法性而有作业，同自然化，体无别异故。如是诸佛法身，遍一切处，圆满不动故。随诸众生死此生彼，恒为作依。譬如虚空，悉能容受一切色像，种种形类，皆依虚空而有建立生长，住虚空中，为虚空处所摄。以虚空为体，无有能出虚空界分者。当知色像之中，虚空之界，不可毁灭。色像坏时，还归虚空。而虚空本界，无增无减，不动不变。诸佛法身，亦复如是，悉能容受一切众生种种果报。以一切众生种种果报，皆依诸佛法身而有建立生长，住法身中，为法身所摄。以法身为体，无有能出法身界分者。当知一切众生身中，诸佛法身，亦不可毁灭。若烦恼断时，还归法身。而法身本界，无增无减，不动不变。但从无始世来，与无明心俱，痴暗因缘熏习力故，现妄境界。以依妄境熏习因缘故，起妄相应心，计我我所，造集诸业，受生死苦，说彼法身，名为众生。若众生中，法身熏习而有力者，烦恼渐薄，能厌世间，求涅槃道，信归一实，修六波罗蜜等一切菩提分法，名为菩萨。如是菩萨中，修行一切善法满足，究竟得离无明睡者，转名为佛。当知众生、菩萨、佛等，但依世间假名言说故，而有差别。而法身之体，毕竟平等，无有异相，是名略说一实境界义。若欲依一实境界修信解者，应当学习二种观道：一者唯心识观，二者真如实观。一学唯心识观者，所谓于一切时，一切处，随身口意，有所作业，悉当观察，知唯是心。乃至一切境界，随心有所缘念，当使心随逐彼念，令心自知。知己内心自生想念，非一切境界有念有分别也。若使离心，则无一法一相而能自见有差别也。常应如是守记内心，知唯妄念，无实境界，勿令休废，是名修学唯心识观。若心无记，不知自心念者，即谓有前境界，不名唯心识观。又守记内心者，则知贪想瞋想，及愚痴邪见想，知善，知不善，知无记，知心劳虑种种诸苦。若于坐时，随心所缘，念念观知唯心生灭。譬如水流镫焰，无暂时住，从是当得色寂三昧。得三昧已，次应学习信奢摩他观心，及信毗婆舍那观心。习信奢摩他观心者，思惟内心不可见相，圆满不动，无来无去，本性不生不灭，离分别故。习信毗婆舍那观心者，想见内外色，随心生，随心灭。乃至习想见佛色身，亦随心生，随心灭。如幻如化，如水中月，如镜中像。非心不离心，非来非不来，非去非不去，非生非不生，非作非不作。若能习信此二观心者，速得趣会一乘之道。当知如是唯心识观，名为最上智慧之门。能令其心猛利，长信解力，疾入空义，得发无上大菩提心故。二若学习真如实观者，思惟心性，无生无灭。不住见闻觉知，永离一切分别之想，渐渐能过空处，识处，无少处，非想非非想处等定境界相，得相似空三昧。得相似空三昧时，识想受行，粗分别相，不现在前。从此修学，为善知识大慈悲者守护长养，展转能入心寂三昧。
复次修学如上信解者，人有二种：一者利根，二者钝根。其利根者，先已能知一切境界，唯心所作，虚诳不实，如梦如幻等，决定无疑。阴盖轻微，散乱心少。如是等人，即应学习真如实观。其钝根者，先未能知一切境界悉唯是心，虚诳不实故。染着情厚，盖障数起，心难调伏，应当先学唯心识观。若人虽学如是信解，而善根业薄，未能进趣，诸恶烦恼，不得渐伏。其心疑怯，畏堕恶道，畏不常值佛菩萨，不得听受正法。有此疑及种种障碍者，应于一切时，一切处，常勤诵念我之名字。若得一心，善根增长，其意猛利，当观我法身，及诸佛法身，与己自身，体性平等，无二无别；常乐我净，功德圆满，是可归依。又复观察己身心相，无常，苦，无我，不净，如幻如化，是可厌离。若修如是观者，速得增长净信之心。所有诸障，渐渐损减。此人名为学习闻我名者，亦能学习闻十方诸佛名者。名为学习至心礼拜供养我者，亦能学习至心礼拜供养十方诸佛者。此人舍身，终不堕恶道八难之处。还闻正法，习信修行，亦能随愿往生他方净佛国土。复次，若人欲生他方现在净国者，应当随彼世界佛之名字，专意诵念，一心不乱，如上观察者，决定得生彼佛净国。善根增长，速获不退。
按：此经，蕅益大师称为末世救病神丹，特作义疏为之发挥。学佛者，不可不读。
本愿经地藏菩萨言：若有众生，不孝父母，或至杀害，出佛身血，毁谤三宝，不敬尊经，侵损常住，点污僧尼，或杀或害。伪作沙门，欺诳白衣。违背戒律，偷窃常住财物、谷米、饮食、衣服，乃至一物不与取者，当堕无间地狱。千万亿劫，求出无期。求暂停苦，一念不得。
又佛告四天王：地藏菩萨久远劫来，迄至于今，度脱众生，犹未毕愿。慈愍此世罪苦众生，复观未来无量劫中，因蔓不断。以是之故，又发重愿。如是菩萨，于娑婆世界、阎浮提中，百千万亿方便而为教化。四天王！地藏菩萨若遇杀生者，说宿殃短命报。若遇窃盗者，说贫穷苦楚报。若遇邪淫者，说雀鸽鸳鸯报。若遇恶口者，说眷属斗诤报。若遇毁谤者，说无舌疮口报。若遇瞋恚者，说丑陋癃残报。若遇悭吝者，说所求违愿报。若遇饮食无度者，说饥渴咽病报。若遇畋猎恣情者，说惊狂丧命报。若遇悖逆父母者，说天地灾杀报。若遇烧山林木者，说狂迷取死报。若遇前后父母恶毒者，说返生鞭挞现受报。若遇网捕生雏者，说骨肉分离报。若遇毁谤三宝者，说盲聋喑哑报。若遇轻法慢教者，说永处恶道报。若遇破用常住者，说亿劫轮回地狱报。若遇污梵诬僧者，说永在畜生报。若遇汤火斩斫伤生者，说轮回递偿报。若遇破戒犯斋者，说禽兽饥饿报。若遇非理毁用者，说所求阙绝报。若遇吾我贡高者，说卑使下贱报。若遇两舌斗乱者，说无舌百舌报。若遇邪见者，说边地受生报。如是等阎浮提众生，身口意业，恶习结果，百千报应，业感差别。地藏菩萨百千方便而教化之。
又大辩长者问地藏菩萨言：阎浮众生，命终之后，眷属为修功德，乃至设斋，造众善因；是命终人，得利益不？地藏答言：诸众生临命终日，得闻一佛名，一菩萨名，不问有罪无罪，悉得解脱。若在生不修善因，多造众罪；命终之后，眷属为造福利，七分获一；六分功德，生者自利。以是之故，未来现在善男女等，闻健自修，分分己获。无常大鬼，不期而到。七七日内，如痴如聋。或在诸司辩论业果，审定之后，据业受生。未测之间，千万愁苦，何况堕诸恶趣？是命终人，在七七日内，念念望诸骨肉眷属造福救拔。过是日后，随业受报。是故若为父母，乃至眷属，命终之后，设斋供养，志心勤恳，存亡获利。
又地藏菩萨言：一切众生，但念得一佛名号，功德无量，何况多名？是众生等，生时死时，自得大利，终不堕恶道。若临终人，家中眷属，为是病人，高声念一佛名。是命终人，除五无间罪，余业等报，悉得消灭。何况自称自念，获福无量，灭无量罪。
此外有金刚三昧经最后一品，地藏菩萨说诸法缘生、缘生无相之义，兹不繁引。又地藏菩萨灭定业真言，即蒙山施食中十字。蕅益大师住九华时，曾结坛百日，持五百万遍。又广化缁素，共持十万万，求转大地众生共业。盖其时在明崇祯八九年，张、李等流寇，焚掠于川陕以至长江，杀机大发。而河北中原各省又饥荒，至人相食。其惨状，正与今之时同。故大师提倡共诵真言，以冀祸乱潜消，早见升平。今之有心救世者，可仿而行之也。民国癸酉夏，许止净识。
以上节录地藏菩萨开示法要，读者能知一实境界义，信知我等凡夫心体，竖穷横遍，无欠无余；自性清净，无垢无染。与诸佛法身，无二无别。十法界依正，如幻如化，唯心所现，即是得开圆解。能修唯心识、真如实二观，断惑证真，回向净土，固是上品资粮。即不能深修二观法，而信知我身是弥陀心内之众生，弥陀是我心内之本佛。十万亿刹土，不隔毫端。发愿往生，亦操左券。如更不能解此义谛，则实行孝顺父母，恭敬三宝，持杀、盗、淫、妄四戒，除贪、瞋、邪见三毒，俾不为恶业所牵；一心念佛及菩萨名，求生净土，亦必得生。大士说法，三根普被，究以得生净土为归。学者信受而奉行之，则不负大士法施之恩矣。
菩萨悲愍之心无穷，而利生之事亦无尽。所以释尊殷勤付嘱，菩萨一肩荷担，实为娑婆众生解脱诸苦之依怙。地藏本愿经云：尔时百千万亿不可思议无量阿僧祇世界，所有地狱处分身地藏菩萨，俱来集在忉利天宫。各方面诸得解脱从业道出者，亦各有千万亿那由他数，来供养佛。是诸众等，久远劫来，流浪生死，六道受苦。以地藏菩萨广大慈悲深誓愿故，各获果证。尔时世尊，摩百千万亿不可思议无量阿僧祇世界诸分身地藏菩萨顶，而作是言：吾于五浊恶世，教化众生，舍邪归正，十有一二，尚恶习在。若堕恶趣，受大苦时，汝当忆吾殷勤付嘱，令娑婆世界，至弥勒出世以来众生，悉得解脱，永离诸苦，遇佛授记。时诸世界分身地藏菩萨，共复一形，白佛言：我从久远劫来，蒙佛接引，使获不可思议神力，具大智慧。我所分身，遍满百千万亿恒河沙世界。每一世界，化百千万亿身。每一身，度百千万亿人。令归敬三宝，永离生死，至涅槃乐。但于佛法中所为善事，一毛一渧，一沙一尘，我渐度脱，使获大利。唯愿世尊，不以后世恶业众生为虑。
又佛告定自在王言：地藏菩萨过去久远劫中，发恒河沙愿，广度众生。未来世中，若男子女人，行恶者，不信因果者，邪淫妄语者，两舌恶口者，毁谤大乘者，如是众生，必堕恶趣。若一弹指顷，归依地藏菩萨，即得解脱三恶道报。若能志心归敬，及瞻礼赞叹，香华衣服，珍宝饮食，如是奉事者，未来百千万亿劫中，常在诸天，受胜妙乐。若天福尽，下生人间，犹百千劫，常为帝王。能忆宿命，因果本末。地藏菩萨有如此不可思议大威神力，广利众生。
又佛告普广菩萨：若有善男子、善女人，闻地藏菩萨名者，或合掌者，赞叹者，作礼者，恋慕者，是人超越三十劫罪。若彩画形像，或土石胶漆金银铜铁，作此菩萨，一瞻一礼者，是人百返生于三十三天，永不堕恶道。若恶人，见人归敬地藏菩萨形像，妄生讥毁，谤无功德；或笑或非，乃至一念生讥毁者，是人贤劫千佛灭度，尚在阿鼻地狱，受极重罪。过是劫已，方受饿鬼。又经千劫，复受畜生。又经千劫，方得人身。贫穷下贱，多被恶业结心，不久复堕恶道。
又坚牢地神白佛言：地藏菩萨于阎浮提有大因缘。如文殊、普贤、观音、弥勒，亦化百千身形，度于六道，其愿尚有毕竟。是地藏菩萨，教化六道众生，所发誓愿，劫数如千百亿恒河沙。现在未来众生，于所住处南方清洁之地，塑画地藏形像，烧香供养，瞻礼赞叹，是人居处，即得十种利益：一、土地丰壤，二、家宅永安，三、先亡生天，四、现存益寿，五、所求遂意，六、无水火灾，七、虚耗辟除，八、杜绝恶梦，九、出入神护，十、多遇圣因。
又观世音菩萨白佛言：地藏菩萨具大慈悲，怜愍罪苦众生，于千万亿世界，化千万亿身。所有功德，及不思议威神之力，正使过去现在未来诸佛，说其功德，犹不能尽。唯愿世尊为一切众生，称扬地藏不思议事，令瞻礼获福。佛告观世音菩萨：汝于娑婆世界有大因缘。六道罪苦众生闻汝名者，于无上道，必不退转。汝今听吾宣说地藏菩萨利益之事。诸世界中，六道众生临命终时，得闻地藏菩萨名，一声历耳根者，永不历三恶道苦。或使病人，知道眷属，将舍宅宝贝等，为其自身，塑画地藏菩萨形像。是人若是业报合受重病者，承斯功德，寿命增益；命尽合堕恶趣者，承斯功德，即生人天，受胜妙乐。一切罪障，悉皆消灭。若未来世，有善男子、善女人，欲救度众生者，欲出离三界者，欲求现在未来百千万亿等愿，百千万亿等事，但归依瞻礼、供养赞叹地藏菩萨形像，如是所愿所求，悉皆成就。若诸人等，衣食不足，求者乖愿，或多疾病，或多凶衰，家宅不安，眷属分散，或诸横事忤身，睡梦惊怖；是人闻地藏名，见地藏形，至心恭敬，念满万遍，是诸不如意事，渐渐消灭。即得安乐，衣食丰溢。若善男子、善女人，或因治生，或因公私，或因急事，入山过河，或经险道；当念地藏菩萨名万遍，所过土地，鬼神卫护。行住坐卧，永保安乐。虎狼师子，一切毒害，不能损之。是地藏菩萨于阎浮提有大因缘。若说于诸众生见闻利益等事，百千劫中，说不能尽。
又尔时，世尊又摩地藏菩萨顶言：汝之神力，不可思议。汝之慈悲，不可思议。汝之智慧，不可思议。汝之辩才，不可思议。正使十方诸佛赞叹宣说，千万劫中不能得尽。地藏！记吾今日在忉利天，于百千万亿不可说不可说一切诸佛菩萨、天龙八部大会之中，再以诸众生等，未出三界、在火宅中者，付嘱于汝。无令众生堕恶趣中一日一夜，何况更落五无间及阿鼻地狱，动经千万亿劫，无有出期？地藏！是阎浮众生，志性无定，习恶者多。纵发善心，须臾即退。若遇恶缘，念念增长。是故吾分形百千亿，随其根性而度脱之。今殷勤以天人众付嘱与汝。未来之世，若有人于佛法中，种少善根，一毛一尘；汝以道力，拥护是人，渐修无上，勿令退失。若人随业报应，当堕恶趣，若能念得一佛名、一菩萨名、一句一偈大乘经典；汝以神力方便救拔，于是人所，现无边身，为碎地狱，遣令生天，受胜妙乐。尔时地藏菩萨胡跪合掌，白佛言：唯愿世尊，不以为虑。未来世中，若善男子善女人，于佛法中一念恭敬，我亦百千方便，度脱是人，于生死中，速得解脱。何况闻诸善事，念念修行？自然于无上道，永不退转。
十轮经佛言：此善男子每晨朝时，入殑伽河沙等诸定，遍于十方诸佛国土，成熟一切有情。随其所应，利益安乐。此善男子，已于无量无数大劫，五浊恶世，无佛世界，成熟有情。复于当来，过于是数。以诸定力，除刀兵劫，令诸有情，互相慈愍。除疫病劫，令诸有情，皆得安乐。除饥馑劫，令诸有情，皆得饱满。此善男子以诸定力，作如是等无量无边不可思议利益安乐诸有情事。此善男子成就无量无数不可思议殊胜功德。曾于过去无量无数殑伽沙等佛所，为欲成熟利益安乐诸有情故，发起大悲，坚固难坏，勇猛精进，无尽誓愿。由此誓愿势力，于一食顷，能度无量百千俱胝那庾多数诸有情类，皆令解脱种种忧苦。及令一切如法所求，意愿满足。若诸有情，忧苦逼切，至心念诵地藏菩萨，皆得离诸忧苦。若饥渴所逼，至心念诵地藏菩萨，皆得饮食充足。若少种种衣服宝饰、医药床敷及诸资具，至心念诵地藏菩萨，一切所求，无不备足。若爱乐别离，怨憎合会，至心念诵地藏菩萨，皆得爱乐合会，怨憎别离。若众病所恼，至心念诵地藏菩萨，皆得身心安隐，众病除愈。若互相乖违，兴诸斗诤，至心念诵地藏菩萨，皆得舍毒害心，展转愧悔，慈心相向。若杻械枷锁，检系其身，至心念诵地藏菩萨，皆得解脱牢狱，自在欢乐。若被囚执鞭挞，临当被害，至心念诵地藏菩萨，皆得免离鞭挞加害。若诸根不具，随有损害，至心念诵地藏菩萨，皆得诸根具足，无有损坏。若颠狂心乱，鬼魅所著，至心念诵地藏菩萨，皆得心无狂乱，离诸扰恼。若贪欲、瞋恚、愚痴、忿恨、悭嫉、憍慢、恶见、睡眠、放逸、疑，等事，皆悉炽盛，至心念诵地藏菩萨，皆得离贪欲等，身心安乐。若为火所焚，为水所溺，为风所飘，或于山岩崖峰树舍，颠坠堕落，至心念诵地藏菩萨，皆得离诸厄难，安隐无损。若诸毒蛇毒虫所螫，或被种种毒药所中，至心念诵地藏菩萨，皆得离诸恼害。若恶鬼所持，成诸疟病；或令狂乱，迷闷失念，至心念诵地藏菩萨，皆得解脱无畏，身心安适。若为恶兽蛊毒，厌祷咒术，怨贼军阵，及余种种诸怖畏事之所缠绕，至心念诵地藏菩萨，皆得离诸怖畏，保全身命。若为世出世间诸利乐事，于追求时，为诸忧苦所逼，至心念诵地藏菩萨，皆离忧苦，意愿满足。若以诸种子，植于荒田，至心念诵地藏菩萨，令彼一切果实丰稔。此善男子，为欲成熟诸有情故，常普任持一切大地、一切种子，普令有情随意受用。若诸有情，造作杀生，或不与取，或邪行诳语，或贪或瞋，或复邪见，十恶业道，能至心念诵地藏菩萨，一切烦恼，皆悉消灭。远离十恶，成就十善。此善男子，于一食顷，能于无量无数佛土，一一土中，度脱无量无数殑伽沙等所化有情，令离苦得乐。随其所应，安置生天涅槃之道。此善男子，为欲成熟诸有情故，于十方界，或现天身，或佛身，或菩萨身，或独觉身，或声闻身，或转轮王身，或刹帝利身，或婆罗门身，或筏舍身，或戌达罗身，或丈夫身，或妇女身，或童男身，或童女身，或健达缚身，阿素洛身、紧捺洛身、莫呼洛伽身、龙身、药叉身、罗刹身、鸠畔茶身、毕舍遮身、饿鬼身、布怛那身、羯吒布怛那身、奥阇诃洛鬼身，或作种种禽兽身，或作剡魔王身，或地狱卒身，或地狱诸有情身，现作如是等无量无数异类之身，为诸有情，如应说法。随其所应，安置三乘不退转位。如是大士，成就如是不可思议功德。假使有人，于弥勒、妙吉祥、观自在、普贤，殑伽沙等诸大菩萨所，于百劫中，至心归依、称名、礼拜、供养，求诸所愿。不如一食顷，至心归依、称名礼拜、供养地藏菩萨，求诸所愿，速得满足。所以者何？地藏菩萨，久修坚固大愿大悲，勇猛精进，过诸菩萨。是故汝等应当供养。尔时地藏菩萨白佛言：我当济度四洲渚世尊弟子，令得增长忆念，增长寿命，增长色力，增长名闻，增长资具，增长亲友，增长弟子，增长净戒，增长多闻，增长慧舍，增长妙定，增长安忍，增长方便，增长觉分圣谛光明，增长趣入大乘正道，增长法明，增长成熟有情，增长大慈大悲，增长一切白法，增长妙称遍满三界，增长法雨普润三界，增长一切大地精气滋味，增长一切众生精气，善作事业，增长正法善行，增长智慧光明，增长六到彼岸妙行，增长五眼，增长灌顶，增长生天涅槃。
观此，足知地藏菩萨，于释迦已去，弥勒未来之际，其利生功德，无与比伦。能于形像前一瞻一礼者，福不唐捐。而旧志序文诗句中，每疵朝山拜佛为愚；不知自犯极重罪业，将来后悔无及。饮狂泉者不自知狂，而以不狂者为狂，哀哉！
法身大士，垂形六道，随类度生。地藏菩萨，誓愿宏深，其分身尘刹，尽大地，无非为其应化道场。柰凡愚不识，莫能瞻礼。特随顺众生，示金地藏为应化之身，指九华山为驻锡之所，俾众生投诚有地耳。宋高僧传载唐池州九华山化城寺，释地藏，姓金氏，新罗国王之支属也。心慈而貌恶，颖悟天然。七尺成躯，顶耸奇骨特高，才力可敌十夫。尝自诲曰：六籍寰中，三清术内，唯第一义与方寸合。于时落发涉海，舍舟而徒，振锡观方，邂逅至池阳，睹九子山焉，心甚乐之。乃径造其峰，得谷中之地，面阳而宽平。其土黑壤，其泉滑甘。岩栖涧汲，趣尔度日。藏尝为毒螫，端坐无念。俄有美妇人，作礼馈药云：小儿无知，愿出泉以补过。言讫不见，视坐石，石间潺潺然。时谓为九子山神，为涌泉资用也。其山，天宝中，李白游此，号为九华焉。藏素愿写四大部经，遂下山，至南陵。有俞荡等写献焉，得以归山。至德年初，有诸葛节率村父自麓登高，深极无人，云日鲜明。居唯藏，孤然闭目石室；其旁有折足鼎，鼎中白土和少米，烹而食之。群老惊叹曰：和尚如斯苦行，我曹山下列居之咎耳。相与同构禅宇，不累载而成大伽蓝。建中初，张公岩典是邦，仰藏之高风，因移旧额，奏置寺焉。本国闻之，率以渡海相寻。其徒且多，无以资岁；藏乃发石得土，其色青白，不碜如面，而供众食。其众请法以资神，不以食而养命。南方号为枯槁众，莫不宗仰。龙潭之侧，有白墡硎，取之无尽。以贞元十九年夏，忽召众告别，罔知攸往。但闻山鸣石陨，扣钟嘶嗄，跏趺而灭。春秋九十九。其尸坐于函中，洎三稔，开将入塔，颜貌如生。举舁之，动骨节，若撼金锁焉。经云：菩萨钩锁，百骸鸣矣，是知为菩萨应世。乃立小浮图于南台，是藏宴坐之地。其地发光如火，因名其岭曰神光。至今顶礼者，数千里接踵而至，岁无虚日，实为灵感所致也。
上来述大士之应化已竟，赞曰：菩萨摄化众生，遇缘乃现。往往存时不知，灭后方显。一以令人勿轻视时僧，一以引人生圣者难遭之想。而大士之来也，不隐其名，殆亦大士度人愿弘，欲使闻者早得解脱乎！观夫谢罪献泉，白土供众，不可思议之神用，先已见其端倪；逮灭后，感应愈彰，而九华大士道场遂永建于千古。此土众生亦何其与大士之缘深若是也！然唐代至今，时越千年，而传闻有异，纪载稍殊。应备录之，以资参考。
按神僧传云：佛灭度一千五百年，菩萨降迹于新罗国主家，姓金，号乔觉。唐高宗永徽四年，二十四岁，祝发，携白犬善听，航海而来。至江南池州东，青阳县九华山。端坐九子山头，七十五载。至开元十六年七月三十夜成道，计年九十九岁。时有阁老闵公，素怀善念；每斋百僧，必虚一位，请洞僧足数。僧乃乞一袈裟地，公许之。衣遍覆九峰，遂尽喜舍。其子求出家，即道明和尚。公后亦离尘网。菩萨入定二十年，至至德二年七月三十日，显圣，起塔，至今成大道场。
又按费冠卿，大士示寂，为贞元十年夏，而宋传则云十九年夏，相差九年，但皆谓年九十九岁。神僧传则云九十九岁成道，又谓之入定。入定，殆即示寂之意。而时则在开元十六年。开元十六年至贞元十九年，则相差七十七年。神僧传：大士于永徽四年来华，时二十四岁。端坐七十五载，至开元十六年，年九十九，成道入定。考之唐史，岁数不误。然谓入定二十年，至至德二年显圣。考唐史有三十年，是其所记有十年之错。宋传不载来华之岁。费记谓：开元末，有僧檀，居九华，为豪吏所逐。时地藏泛海来游，睹山劲进。则大士来华，当在开元末，或天宝初。较神僧传所云永徽四年，则相去八十九年。明嘉靖九华志，更谓大士于建中元年来汉。则在至德二年造寺后之二十二年。后人考古，莫衷一是。但费冠卿家住九华，为元和二年进士，去贞元十年，祇隔十三年；与地藏为同时同地之人，其所记自足为千秋信史。各传之讹，不待辩矣。
大士送童子下山诗：空门寂寞尔思家礼别云房下九华爱向竹栏骑竹马懒于金地聚金沙瓶添涧底休拈月钵洗池中罢弄花好去不须频下泪老僧相伴有烟霞谪仙咏秀，梦得惊奇；奇中之奇，文成始知。金光溢洞，翠羽流池；狮子行道，凤凰展旗。莲峰九九，环拱塔基；高山佛日，亿载长垂。志形胜。
在安徽青阳县西南四十里，俗又称曰大九华山。因地藏菩萨应化其间，故列于震旦国中四大名山之一，与清凉、峨眉、普陀并尊。其峰峦之耸秀，山川之幽奇，亦实甲于东南。大士特地而来，卓锡于兹，良有以也。至全山之大概，卷首图说已详言之，此不复赘。今特将山中形胜，分山、峰、岭、岩、石、洞、台、水、泉、溪、涧、潭、池、源、滩、井、塘、湾、桥、城、门、田等，一一分列子目，逐名详载所在。俾游者便以览胜，文人藉作坐游。今又于全山之中，另有二小山名，复次第列之于下。
因有滕子京书堂，故名。
清冯淮诗：封事名高是读书屡逢严谴意何如后人谁不推忠孝记得当年司谏庐在北，又名灵鹤山。
自黄山来，入青阳南境，为九华最高峰。横冈叠巘，星罗云布，要以天台一峰为统宗。其胜俱在岭巅云峡间。岭东西诸小庵，巨石清泉，虬松怪柏，亦一登眺之逸境云。
明曹学佺诗：九峰如九子尽与我为群重露排开岭斜阳送入云偃松岩畔见香草涧边闻已隔化城寺杳无人俗氛刘城诗：天台高处不胜寒四望悲风独立难我以轻衫当昼解僧云岩雪昨宵干木皮覆屋冬能好竹叶编篱卧亦安忽睹金光开世界镇南一塔石中看清宗观诗：绝境天台最山盘路寂寥足危缘竹石眼放即云霄隔水钟声近深林樵响遥料应王子晋缥缈坐吹箫在金刚尖分水岭西。七峰端立如人，故名。
在陵阳山之西，一名仙姑尖。旧传窦子明、刘光世、杨元秉、陈升卿，所经游处。顶昂石坛，夜吐金碧光。樵夫入万壑烟霞中，见若仙者焉，若将军者焉，若相国儒者焉，隐现不常。岁旱，曳柴燔其坛，辄雨。
青阳县志载：陈复源，性至孝友。父客死，源号泣奔赴，扶柩归。母亦寻卒，合葬仙人峰下，庐墓二十余年。
在云外峰西。
在云外峰南。西则平田冈，傍则金光洞。此峰多药草。
在五台院南，昔传有仙人居之。
在天台南。其麓有巨石，状类龟蛇。
在碧云峰侧，列峙者九，尤多小峰。林滋诗云大者嶙峋若虎兕，小者嵬如婴儿。初山名九子，以此。太白乃更名九华云。
明袁中道诗：多时餐黛色逼视益孤清切玉峰端过盘鸦髻上行雪明双水合云布万山平重见真尤物移予选胜情清宗观诗：绿水银河挂九华一峰云放一峰遮黏天青削芙蓉秀穿出云尖朵朵花在净居、翠峰西南。耸拔千仞，如柱倚天，此华东第一峰也。邑人施达书堂在焉。其下有天柱庵，今为翠峰寺。
宋陈岩诗：鬼烂神焦不救燃，谁知此柱固依然九关当藉扶持力，莫令人间忧杞天在香林峰北，与天柱峰相属。峰顶石有人形，行者、顾者、舞者、拜者，接踵而从，俨然仙侣之列也。
明王守仁诗：灵峭九万丈参差生晓寒仙人招我去挥手碧云端在天柱峰侧。古诗云：山形南去疾如驰，高处展开三丈旗，得其状矣。
在展旗峰西。五石挺峙，峭入云端，有枯株含萼之象。
宋陈岩诗：僵立枯梢带雪霜至阴极处动潜阳不嫌孤寂无人到一点春风万壑香在列仙峰北，碧云峰南。色类瑱雕，形如碗脱，下有悬岩，灶釜相似，故名玉甑。
宋陈岩诗：茹芝仙客老仙乡净尽人间粒食肠玉甑岂能无用处几番与世熟黄粱在狮子峰侧。
在广化院东南。其峰巉岏，上连空碧。
在广福院西。峰椒有石，攲如覆瓯。
在莲华峰南。正直如柱，高仅天柱之半。
在摩空岭左。
在罗汉峰下，晴雨皆有云出入。
在石佛岩之上。
在九子峰北。形如人乘狮子，前即狮子行道峰也。元末，江华甫以元帅保障，立砦于此。
宋陈岩诗：佛法中宣不二门空然洗尽意根尘山头日月如旋磨照见光明示现身在嘉鱼池南，峰如新月之象。
在五老峰傍。
宋陈岩诗：懒上维摩室里床却来山顶现毫光纷纷百兽俱驯伏薝卜春风到处香在山西，亦曰莲华，盖一峰二名。
宋陈岩诗：采得松苓足养身仙家留稻满仓囷岂知山下人辛苦五月青苗已粜新在天柱庵后。有三袭，上大下小，缜润削成。烟岚不绝，空翠常滴，极其幽深高峻。其绝顶，则人莫能上。
清黄吉迪诗：云气沾衣湿风光着树浓玲珑三袭幻空翠滴芙蓉在滴翠峰南。众峰丛列争奇，总名曰聚玉。
在滴翠峰西。旧志石牌，误。
在双石南，峰头状如老人。
宋九华僧希坦诗：二气分时有此翁寿年直与太虚同想应伛偻千峰上默笑人间说篯公在文殊峰前。峰之状，长绦广袖，圆顶肥腰，蒲伏而上，若罗汉之行道也。
宋陈岩诗：碧眼禅师锡振空石头无路不相通俯看尘世三千界总在空花起灭中僧闻选诗：肩上袈裟半是云法应无说亦无闻数茎藓发攲螺髻一片苔衣篆鸟文口借虚空经自读身同华岳供还分灵山曾授声闻记五百尊中独出群东连文殊，北倚螺髻，巨脑虬尾，形若狻猊，望之如行道然。以五老峰侧亦有狮子峰，故别以行道也。
宋陈岩诗：佛力所至物皆化看取南山金碧堆林游莽伏不衔毒狮子昔曾行道来在文殊峰后。诸峰罗列，若众星拱北然。
在五老峰西，状若趺僧。阴冥，则慈云法雨，若人鬼鸟兽之起于旁也。俗云：有沙门常与金地藏说法于此。
宋陈岩诗：阅尽人间万劫尘平生结习一无存居山更向山头坐兀兀真成不动尊在碧云庵西，如黛鬟高绾。
在东藏源东。众峰环峙，而此独中踞。上睇日月，下覵云雨；清泉迸石，翠雾凝空。昔有罗汉居之。
宋陈岩诗：岪郁盘纡直拄空众峰环绕独居中山头要看僧禅定南北东西路各通在中峰之侧。赵知微尝中秋遇雨，率其徒登峰上。月出云净，诸峰呈露。及归，复雨，因名之。
在三游洞上。怪石层嵌，如花瓣朝舒，最为奇秀。
在化城寺西南。九华南自七井山发脉，连亘石门岭而来。至芙蓉峰，结为珠墩，成地藏塔院。峰不甚高，上起五峦，宛如青莲华。王守仁题云：九华之山何崔巍，芙蓉直傍青天开。此峰在芙蓉阁之西南，遥与阁对者是。
在卧云庵东北，九华之极高者。崭岩双顶，其泉亦名双溪。由甲子岭、广胜寺横睇，则二峰并峙，尤为竞秀。
在华池上，东西俱见。孤峤绝巘，壁立万仞；岌嶪陵空，卓然无倚，特出烟岚之表。左右数十里外望之，殆真迥绝不群。
在广福寺、翠盖峰东。乱峰层矗如莲华，上、中、下三处皆有庵。唯上莲华尤胜。石瓣嵌空，如菡萏初舒，色青紫欲浮。
在双峰、野螺之间。其峰中曲，状如石枕。每山月初上，皎皎从峰而出。以孟夏望夕，候之为准。
在茗地源之西南，形如覆钵。南连黄池峰，西接平田冈。侧有石立，俨然如僧。
明吴光裕诗：钵盂峰畔石僧闲终日看山不掩关在龙池东。傍临巨壑，林木尤美。朝暄夕照，灿若绮霞。
在绮霞北，上、下龙池之间。
在天池、凤栖之间。二峰骈肩而立，一视一顾，俨若神人。
在二神峰侧。
峰有二：一在香林峰北，一在广福院东。以峰形似人，傍有石如炉，故云。或云：金地藏入山时，行渴，煮泉而饮。则当在香林者是。
宋陈岩诗：春山细摘紫英芽碧玉瓯中散乳花六尺禅床支瘦骨心安不恼睡中蛇在帻峰前。端险挺立，如真官神人。旧传葛稚川尝居焉。
在双峰南，卧云庵后。烟岚历落，状类旋螺。
在双峰之北，一名盖山。其舒姑泉，为雪潭。
在翠峰南，以费拾遗隐居名。
清阮续阳诗：代有求贤诏征书到鹖冠少微躔自曜真隐似君难在莲华庵东。梁杯渡、唐道济，栖茅于此。
宋陈岩诗：山头兀坐已忘年咫尺孤云两角天但有圆明真实在此身何处不安禅在广福院西南，唐隐者读书处。
在开元观南。两阜相向如门，云气出入。春夏有泉涌沸而下。
在云门峰南。峰顶有池，蒲芡菱菰，不种而生。
宋陈岩诗：雁浴鸥栖水影平菰蒲菱芡透波生冷风瑟瑟山前起应有天仙下濯缨在云门西，醮坛侧。高出云表，滕司谏书堂在山之椒。
在少微峰东。山气触石而起，必先此峰。上有渊潭，岁暵不竭。
在升云峰下，天香岭南。凝烟积翠，朝暮如一。
在真人峰北，有双髽，如巾帻然。顾野王江上望而爱之，因名焉。
在卧龙庵北。
在双石岩南。或曰列仙峰侧。
在石船涧，旧有止庵山房。
在化城西，望江尖侧，下有九华山房。
在东藏源西北。又名凤栖峰，望之若凤尾然。
在中峰下，赵知微炼丹处。
在金地藏塔前，平田冈下。相传金地藏现光于此。
明佘翘诗：鹫岭盘空磴道长幽寻重问赞公房到来不用愁昏黑夜夜珠光照上方在中峰下，世传有仙客围棋于此。
宋陈岩诗：偶尔观棋忽烂柯岂知胜负是如何归来笑问人间事却是人间胜负多在少微峰北，卧云庵前。费拾遗隐居其下，有诏起之，不就。使臣恐其逸也，遽于岭上焚香谕旨。
明吴钟诗：莫羡希夷避诏岩天香曾发紫泥函纷纷尽是终南径不使双峰等傅岩。
清曹继参诗：子军至性人登第思禄养未拜元和官永虚陟望荐辟与征书坚卧谢无状风清兰芷幽山空猿鹤傍使者去何时天香留岭上至今少微星峰顶光芒漾在化城寺西，萦纡蜿蜒如蜃蟠。
在莲华峰北。
在协济祠南。旧传岭上有凤雏，为樵人所得；群鸟争扑，乃舍之。
在无相寺后，顶圆如头陀。
在双溪上，华池下。
在东岩侧。岭上望长江，千里如带。
在莲花峰北。萦纡数里，有亭。游山自西入必经焉。
在东藏源南。林谷深窈，人迹罕到。岩户高迥，炎歊不生。夏秋樵竖往往于中持冰雪而出。
旧为净居院址。双石峭耸，一瀑悬流。相传岩有异物，状若蛇蜃，有角无足，异质白章。二十年一见。出不畏人，久乃复入。
宋陈岩诗：旧日禅扉松竹幽寺移西去几经秋谁知一匝枯茅地曾是谈经石点头在帻峰西，裂磔雄辟，仄倚合成。深如石室，上透天光。唐末有高僧卓庵，感观音出现，名之。
宋陈岩诗：一性圆时万境通三生绮念堕真空如今举眼无非佛身在光明法界中一名透壁，在滴翠峰侧。高约二丈，广如之，深倍其数。与五老双峰映带相属。
在九子山东北。有大斧劈痕者三，见福海寺十景诗碑。亦称三斧石。
在化城寺东。登巅，则群峰历历内向，故古称东峰。横截如屏，又名东崖。崖北有岩。深覆如屋，故又名东岩。金地藏卓锡于此。后异僧周经，亦栖其间，故又名宴坐岩。明王阳明居此，定名东岩，今仍之。
明柯乔诗：陵晨升东岩参差俯层碧似练江光净如蒸云气白幽径盘山椒孤灯明石室绝壁舒绮绣飞流戛琴瑟其中有至人味道薄芝术我欲叩玄关伊人久超忽南指千万峰天台最突兀丹梯近可扪鸟道险难即改途返禅居停晷披梵帙即事畅沈悰触物祛遐戚忘归信兹辰终期下容席柳佐诗：磴道开成竺寺东大千一望万尘空嵯峨岭树层霄上隐见江天宿雾中风韵泉声将梵乐日移秀色照禅宫大师曾此纡真果徙倚石床思不穷桂应蟾诗：浮空东壁迥松烟香阁珠林倚半天白法有缘开胜迹丹崖无径傲飞仙云根逗老虚中石月影澄寒静里泉翛尔乘风陵绝顶苍茫疑泛斗牛边潘耒诗：大士潜修地双趺尚宛然岩空眠似屋壁削望如船岭合疑无地江翻觉有天由来参观者相见别峰巅清吴德照诗：为探名胜历华峰积霭浮天一径封蹑远不知溪外路登高略见岭头松老僧座下崖千尺古佛龛前阁几重心旷已忘归路近云烟尽处早闻钟程道光诗：独上云深处东岩异众峰烟中笼窈窕天半削芙蓉密树藏金碧山空应鼓钟高人当宴坐岂是拟仙踪考异曰：东岩俗名舍身岩，谓地藏舍身空门。如梁武帝、陈高祖舍身寺中，非果捐躯也。愚人误谓为投崖身死，即得解脱。夫投崖可以解脱，地藏胡弗先为之，而犹坐化函中耶？
在莲华峰北。岩户崚嶒，迥若楼阁。上垂莎罗花、菩萨线；内有仙人塘、石床、丹灶，窈如也。
宋陈岩诗：阴磴层崖洞室宽奇花异草几多般彩云不动金光起好作金莲法界看在保真院东。自天香岭，沿溪九曲而入。滕司谏书堂遗址存焉，岩名本此。岩壁有泉。
在双峰下。刘世疏结庵隐居，大书清隐岩三字，径二尺余。嘉祐熙宁中，朝士来谒，多刻名于石。今其地呼刘冲。
在卧云庵东北。相传有处士隐居数十年，人不知其名。今犹有石床及手植松桧存焉。
在凤栖峰下。赵知微种桃千树，花皆碧色。每开时，率徒饮其下。
在双峰麓，状似虎头，故名。
随处有之，旧志注：在保真院东。
在圆寂寺西南。
在平田冈南。五石叠成，高约五七丈。如人所叠，俗呼金刚尖。
查炳华诗：说法雷音卫世尊宝刀金甲镇山门何时小试神通力磊磊松梢五石蹲在碧云庵上，以形似名。
在福海寺东。纵横玲珑，透若绮疏。
在云峰堂侧，状类人加冠于首。
在九子山前。二石相对，状若斗鸡。
宋陈岩诗：未悟雄冠死结缨昂然对峙祇徒争山头化作千年石盛气虚憍不再萌在琉璃滩侧。
在小石桥左。明邑侯张爝题鸣湍二字，吴大藩书石。
在宴坐岩右。明武宗所使锦衣卫侦王阳明所坐石也。若非此公忠直，则先生危矣。
周凤冈诗：九华一路看山行引路偏劳念佛声宴坐堂前锦衣石心香一瓣为先生在天香岭侧。势圆旋欲转，故名。
在少微峰下溪中。
在摩空岭上。
在宴坐岩上。
在甘泉书院侧，湛若水题。石底有泉涌出，故名。
在涌泉亭下。
在莲华峰前。
在崇圣院侧，俗呼老婆峰。
有二：一在福海院，一在金刚石下，皆以形名。
在招贤峰侧。
宋陈岩诗：柏根翻动一炉香白足高僧礼梵王还了十方行脚债却来山顶放圆光在西洪岭下涧中，以状名。
在西洪岭涧东，广福寺前。有巨石，状如机，水瀑发则半沈。或云：南唐宋超回所憩，有机事常咨访焉。
宋陈岩诗：忠诚为国心无累简易临民讼自稀与世相安真省事若为作意苦沈机在伏虎庵前。
在玉甑峰侧。
宋陈岩诗：炯炯豁开明镜台是中无处着尘埃平生心地常如此何假频频拂拭来在邃谷岩溪傍，有积石高涌，故名。
在九子峰侧。峰顶积石中有方窍，如风棂月牖，东西洞穿。日升沈则相透照。傍窍微小。
在净信院南。石发垣衣，剥蚀紫绿，宛如古锦，故云。
在绣石壁侧。赭石峭立，一落千丈。与绣石壁，皆宋建炎时，居民避乱之所。
在碧云庵山半。内有程介翁伯南居晦等，同游题名。
柯磊诗：藤萝挂壁草霏霏野洞深寒到客稀石上空悬大佛字知为野衲古禅扉在碧玉泉上。其石方平，坎齿如级。仙人窦子明尝醮其石，俗呼仙人石。
在东岩下。
在香林峰下。洞有穴，可望而不可入。入则神光金色，充塞洞口。有致敬者，则仿佛见金人像。或谓金地藏尝居洞中。
明陈懋达诗：卓锡归何处金光古洞幽崖存千岁柏瀑落万年秋雨细松涛缓岚清竹韵柔老僧无所住时共白云游罗世鼎诗：怪石陵空出化城芙蓉半壁晓清清说来好景谁曾见如此奇观我亦惊竹里云深疑路断松前岩险若天倾平生罪福凭何着万仞悬崖撒手行在南阳里，牛栏坑之东。
在南麓，去南阳五里许。其洞凡七，中有涧水，随洞屈曲而流。入者编筏秉火，循岩岸而入。中有绿鱼白鸟、有洲渚。岩壁嶙峋，如玉笋，如莲华，如攒戟。有玉柱、有芙蓉碙、有钟鼓石、有仙人棋盘、有出龛仙翁、有狮子仙蛙，奇形异状，皆山川之气融结而成。抵洞之尽处，上有一窦，日射五彩，光芒不可状述。说者谓通贵池之七井山。盖洞之第一奇者也。
在螺髻峰下，即空谷传声处也。俗呼闻声洞。
在古仙峰下，深不知几许。内有石床，或溪或田，入必以火。费冠卿尝有持镫入洞穷之句。
在双峰下。洞有三曲，如螺旋。
在东岩上。邑令苏万民题。
在双峰下，深十许丈。内有石台，溪水横过。南则葛仙洞也。高二丈余，洞口如瓮，入无畔崖。
在云门峰北。广邃如堂，可容数百人。石室中有石像，若佛、菩萨、真仙等。钟乳于石，如幢盖瓶罂之器。洞前有溪，云径幽僻。人间遇之，再诣，则失其所。
亦名睡虎洞，在摩空亭、棋盘石之北。
潘耒诗：径险从猿挂崖危旧虎巢半龛留客梦一饭试山肴石势翻风旆峰棱叠卦爻应知习定者不受一尘淆在天泉东。
在莲华峰下。
在宴坐岩下。金地藏取土充粮，甘滑如面。费冠卿诗：滫泥时和面，指此。
在龙女泉南。一在天台寺之顶，东峰之东。横冈平亘，金地藏禅息之所，非峰也。
曰般若，曰白云，曰集宝，曰离垢，曰华严，共五台。俱在古仙峰、曹山之西，接贵池界。故有僧舍，曰五台明智院，今改为白云庵。
在净居院北，峰顶大石方正，可望而不可登。
宋陈岩诗：石台宿草几年荒不比维摩狮子床大士向来曾宴坐是身如电暗回光在平田冈下，有庵，名南台。后有石浮图。
宋陈岩诗：旧日新罗国里僧，山间散满百千镫祇将一默消诸妄，坐透禅机最上乘在摩空岭侧，石刻三大字。
台有二：一在广胜寺前半里许，高下二石，悬出山麓，方平可坐，望如钓矶。下有石潭。一在嘉鱼池上，相传为窦子明及李昭象垂钓处。
在崇圣院侧，翠瀑泉上，灵鹤山之半。坐此，则西南诸峰历历可数。
在沈机石侧。
宋陈岩诗：富贵风吹一哄埃春阳留得旧时台老松偃蹇山前立曾见昔人歌舞来即嘉鱼池石台也。
宋陈岩诗：万感生于一念间炷香惊起老龙蟠今年人协嘉鱼梦荒却池前古石坛在呈凤岭北，势如建瓴。王季文诗悬水落成千丈玉，指此。
在中峰北，西流。或浅而出，或深而衍，乱如丝棼，其声澌澌然。
在黄石溪之深邃处。其水自石壁空窦中喷出，高数百尺，望之若大瀑布，悬崖泻下，琮然有声。前横石槛，内有龙窟，如井状，深黑不可测。地甚幽僻，虽盛暑，必重裘而入，故人鲜有至者。
孙檖诗：万仞峰头挂玉虹银河高泻水晶宫回风喷雪惊雷吼疑是蛟龙撼碧空在百丈潭上，有石渠天井。唐李昭象避乱入山隐处，与客就水泛觞之所。
在百丈潭上。有瀑悬崖而下，迸激甚駃，注若仆姑。
在崇圣院前。蒋颖叔诗有云窦落来如曳练之句。
在曹山延寿寺。山东净信寺亦有之。佳甚。
在净信寺西，泉潴峰顶。相传杜康造酒处。
在净居院东。瀑水萦回，三折而下。仁和王一槐与县尹祝增、学谕李山同游，命曰巴字泉。
在福海寺西。夏秋瀑注，分而为七，散落崖谷。所谓云边野鹤穷来处，石上寒猿见落时，是也。
云瑞庵僧守义诗：一泉分七布胜在夏秋时猿鹤常窥影尘缘那许知在中峰上。泉味甘美，如饮沆瀣。旧有禅师。取以疗人之病。
在东岩西下数拆。地藏初岩居，苦远汲。俄有少女，告以泉处。发石果得泉，女忽不见。
清张揔诗：栖托先依水泉从龙女开空明飞镜下皎洁弄珠来洗茗寒香出烧铛活火催素磁方外话斟酌胜春醅在龟山寺西庑。开山初，有白龟之瑞，故山与泉以是名。
宋陈岩诗：白龟摆脱泥涂辱步入金莲佛道场玉水迸流山石裂有灵初不为刳肠在钓鱼台旁。水遇平石，喷激冲泻，如流苏璎珞，故名。
宋陈岩诗：花花结结净无尘却笑庄严未是真五色明珠光照水湛然清净本来身在少微峰北，石崖上。澄碧如玉。费拾遗常取以烹茶。
在翠峰东崖壁上，出石罅中。久雨不增，亢旱不息，凝寒不冻。掬而饮之，最称佳酌。
在龙安院西，二泉相距咫尺。宣和间，曹令机凿方池，创亭于上。今废。
在龙安院前。泉分双派而下，故名。
有二：一在地藏塔前，石刻金沙泉三字。一在无相寺南，则大不盈瓯。皆四时不竭，金沙为底。
在卧云庵北，又云葛洪炼丹井。
在翠瀑亭前。
在保真院北。泓渟可爱，亦号圣泉。
宋陈岩诗：月光泉脉泻虚明澄碧无瑕注一泓大字石间标圣水祇缘彻底是真清在西洪岭侧。相传有渴虎跑地而泉出。
在五溪东岸。一小池中有六窍涌泉，尔雅所谓滥泉也。明常遇春结砦六泉口，即其地。
钱文贤诗：偏仄旁山行溪流咽不鸣何年留古砦犹复说开平在华山之南，严思岭下。水脉高低，灌田甚广。
即南塘。
宋陈岩诗：小溪亦有怒涛翻何必沧溟始足观世事会心无广狭请君来此试观澜由圣泉院，水如缟带。旧志谓出八十里为清溪，其谬已甚。
有二：一出碧云庵，黄匏城东北。一源出闵源。
源出太古岭。
源出翠盖峰。
源出曹山，与南塘水合。
出莲华峰。
龙、缥、舒、双、濂，五溪之水，合于六泉口而为一溪，故谓之五溪。其水经五溪桥，至梅根，入大江。是五溪固九华之门户也。
清王泽弘诗：出门朝日望溪明忽望诸峰入眼惊但识夜寒同气候如何天半异阴晴山含微雪苍然白水带残冰分外清到此倍知身世幻九华真有故人情按：九华诸水，九十九峰莫不有水。有名者，附于各山；无名者，不可胜计。要以源远流长，达乎大江者为之经，则五溪是也。
在卧龙庵前，流入南阳，为古猷州之地。
在资圣庵南，悬流而下，入嘉鱼池。说者谓：常有神龙游戏其中。
在双石之朝阳。
在九子峰顶。有瀑布，白如垂云。涧生小鲜，曰医鱼。久旱，出则得雨。
宋陈岩诗：飞瀑奔崖色皎然飘空上下势相连看来不是天河水尽是兜罗片片绵在净居院前。溪石上多菖蒲，有一寸九节、十二节、二十四节者。香气不类他处所生，真灵药也。涧有雾则雨。
宋陈岩诗：膜外浮云不较多祇将无事养天和生来懒觅仙人药九节菖蒲柰我何在福海院南十里许，其下有石如舰。
在悬水西南。昔赵知微种桃千株于中峰之北，乡人于涧下获桃以鬻。
在龙池西，其水自放生池来。盖化城盛时，浮屠数百，诵偈所散香花，随流而下。金地藏尝置水碓，俗呼水碓坑。
无考。
在资圣庵前。水自云峰而下，高数百丈。潭面南北广六丈，东西三丈。黯然如墨，有龙居焉。江南通志载，嘉定间，诸大道父令青阳，死，即葬百丈潭。大道筑庐守墓。洪武初，庐犹存。常遇春过此，题诗云：赤汗透征袍何如孝隐高结庐亲冢侧祇为报劬劳即清水潭，在澜溪上源。一名洗心，以其洁，故云。
宋陈岩诗：山深地僻无人到安得沧浪孺子歌缨上本无尘可濯莫将止水强扬波在龙池下。自千尺泉而注，水沫抛散，故曰弄珠。或曰：耕夫夜宿山中，忽光彩射溪谷。视之，则龙于潭内骧首弄珠云。
在钓鱼台上。飞流凡三级，故为上、中、下雪潭。
在缥溪之上，澌澌水流绕中峰北，直下汇为潭。
在双溪下。水波如锦纹，曰漪。
在圆寂寺鹞子峰下。
清宗观诗：槎浮急溜雷鸣洞石激飞泉雪入庵日影镜光围四面我来一一见龙潭在龙游涧下。中有石台，窦子明、李化文垂钓处也。其水多出异鱼。或岁旱，祷之，云雨即至。故池又呼为仙人塘，台为祈雨坛。池深数尺，周可三四丈。峻壁四合，上有二水凑为重瀑，乃山东之奇胜也。
宋陈岩诗：客有忘形物我闲寸丝不挂漫垂竿游鱼得计洋洋乐人作西方丙穴看在碧云峰，百丈潭上。雪窦云泉，极其幽窈。文禽狎鸟，或集或巢，又名鸭子湖。
宋陈岩诗：锦鸡花鸭烂成文乘雁双凫雪羽纷同免王孙金弹子飞来飞去一群群在化城寺前，形如偃月。池中产莲，实甚坚结。初无种，相传金地藏居时始有。放生者，蓄鱼其中。
宋陈岩诗：簇簇青莲满意开老僧夸说旧栽培尘埃不染花心性净客原从净土来在云峰之下。即合涧也，双溪合而成流。上下凡三坎，泻成雪浪。上华池有深窟，为龙池。下华池，水激而逆上，长漱，颇奇。亦产异茗。
在上下华池之间。山之绝顶，壁立属天。自五龙湾合流为千尺泉，注池中。喷沫跳珠，涌汹数丈，龙所宅焉。大旱取水，祷辄雨。
在圆寂寺上。
在化城寺东。平原沃壤，两山之间，五钗松、柽、柏、杂药、香茗之属皆有之。
在神光岭之南。云雾滋沃，茶味殊佳。亦称闵源溪。
明吴仕义诗：犬吠披云客花迎看竹翁山家供玉乳一碗便生风在青峭弯东。水流澄澈，光若凝冰。
在双石岩东。漱石琮琤，有戛玉声。
在石照侧，深如井。
宋陈岩诗：分派天河入地深断无射鲋汩泥尘仙乡初不谙机事多少山间抱瓮人在碧云庵。上有灵龟石，石之上有石屋，屋之上有仙人塘，塘之上。则螺髻峰也。
在龙池上，盘折为五。每折为一池，相贯如联珠。中一池，方而平。尝有诗云：一水自萦绕五星相贯联出山同作雨未许抱珠眠在天柱、五老之西南。
明姚珏诗：春回山色带晴烟叠叠奇峰列嶂悬掩映楼台翻海市参差云树逼壶天将军柳插铜为柱大士松移金满田频过危桥桥上坐渔舟撑入石莲边在望江亭下。长五六丈，阔三尺许。傍临不测，两崖欲绝，一径通之。若畚土而成者，故称仙桥。
在碧云庵上。远望长江，又名望江洲。
在莲华庵前。傍二石峭立，上石突覆，其状如门。
在南阳里。北行二三里，有雪滩三级。上有横地，渊深莫测。石壁峭立，约五六丈，飞流直下。上有二石对峙，如龙门。闻人诠。过而奇之，以名。
即塔南平田冈。
清华黄诗：曳杖攀藤二十里行到峰尖忽掌平应知趺坐无多地欲置烟霞第五城沈端诗：洞口奇峰吐玉莲寺门回瀑涌珠泉仙人春到闲无事犁月耕云学种田张简诗：插笏盘螺青刺天乱山高顶露平田游人忘却经行险野寺村庄换目前庚寅早，欲如九华，而云梦宋宰及归州助教张蒙正，相候过午，乃能上马。时候差忠训郎赵良弼等同行，辞之不可。五十里，至铁券山，投宿叶荟秀才家。荟有子楠，登进士第。山深，夜甚寒。辛卯早，再赴叶君饭，乃行，尉亦并辔。二十余里，至青阳；县令成文林，雩丞熊从政实褒，主簿陈朝立，巡检程天夫，同来迓，馆于驿中尉廨，即宋齐邱宅。其旁对九华。而齐邱之墓在牛心山下，去县东五里。赴陈朝立会，以能仁院为廨，傍有妙音院。同至县学，登经史阁，望九华。紫翠千仞，造物融结奇巧，真尤物也。壬辰早，同陈簿、叶尉、赵忠训，出郭十余里，登双练亭，度西洪岭，入龙安院。自此徐行，历永安塔、虎跑泉，过石龙口、虎跑岭。此两处地势稍高，望双峰、九子甚奇。遂入广修院，去县已二十五里，院宇颇雅洁。寝堂，望双峰、帻峰、真人峰、莲华峰，是为五老峰。步至上雪潭，源高而远。仰视莲华峰，正如所倚之屏。其前即石门，水所注也。峭壁削成，悬瀑十丈，怒涛骇浪，不减三峡。或潴为深渊，或散为奔湍，雷轰电掣。约二百余步，为下雪潭。其间多大石，水平布者数丈。潭中产石斑鱼，不常得。有璎珞泉，水跳石上如贯珠，尤为奇绝，而土人不贵也。食罢，转山而行。终日观山面，殊不厌。约十余里，入无相院，有观音阁。对峰峦数重，留题而去。又二三里，至协济庙，神兄弟三人。日方晡，或谓化城远不可到，遂止。陈朝立置酒中坐，帅诸人下九华溪，蹋石涉水以为戏。叶尉体肥甚，独堕水中。溪自龙池来，欲访其源。或曰：路太远，唯祷雨乃至，今芜秽不治。不果行。终夜如大雨可听。癸巳早，随溪而入，至乱山环合处，登化城岭。岭峻窄，时时回望，诸峰层出，殊快心目。少休半霄亭，巳时至化城寺。寺宇甚佳，唐时新罗王子金地藏修行之地。饭罢，谒金地藏塔。又在寺后突然一山上，常时可望大江，是日适为晴岚所蒙。僧祖瑛独居塔院，献土产茶，味敌北苑。陈朝立以翰先归邑，乃同叶、赵行二里，访龙女泉。其旁乃李太白书堂基，今为张氏坟地。自此下岭，过苦竹坑，俯视群山，左右对列，中有平田，气象极好。稍前，即寨头，盖建炎间，张遇寇青阳，县官移治于此，真关隘也。行近悬桥，双瀑石山对泻，未经名人品题，故无闻焉。又行，至蜃盘岭，而化城峰尽矣。化城九峰最高处，蒋颖叔尝有悔游之语。俗传十里，殆不止此。赋小诗曰：攀萝度险捷猱猿，石角钩衣屦尽穿；莫讶远寻金地藏，也曾徐步玉阶前。又数里，至龟山，一上，复数里，尤为险峻。有崇寿寺、慈云阁，对双剑峰。又赋诗曰：注坡缘壁化城中，客愠奴瞋我亦慵；及至龟山还一上，为怜高阁对双峰。寺僧善修，年八十六。赠以诗曰：老僧九十视耽耽，二十年来不下山；我得九华充法供，亦能禁足老山间。日尚早，爱其景物，遂宿焉。甲午早，下龟山，行十余里，入圣泉院。泉在院侧石岩下，号无底泉。试之，仅二丈，盖游者未尝测其浅深耳。水自岩出，甚清驶，中有五色石。饭罢即行，过慕善镇。回望九华，横侧高低，无一同者。又五里，至曹溪寺。又五里，至觉安寺。五溪合流于此，故地名五溪。又五里，入大路，过铁券，叶元质别去。又二十五里，投宿马牙酒坊。二三里有长安寺，夜不果往，陈朝立自青阳致馈。是行，自西洪岭入山，盖西南也，终日观山面。既至圣泉，盖自北而出。所谓山之东，乃山背。闻有广福等院甚佳，而从者猥众，颇不自由，不无遗憾。
庚辰春，予押运赴淮。返桌，次大通，因慕九华，欲往瞻礼。四月十日，偕友人周子淇园，肩舆登程。晚抵甘露庵，距化城寺尚十里许。其夜雷电交作，山鸣谷应，大雨如注，竟夕不止。明日晨兴，云雾弥漫，咫尺莫辨。予曰：今阴晦如此，展圣像后，即行回舟。游览之事，待之他年耳。于是冒雨经望江亭，至地藏大殿。瞻礼毕，觉稍霁，而四面峰峦犹未现出。山僧凌云曰：磴道湿滑，曷若在山暂宿一宵？乃住于立庵，与周子凭楼而坐，清茗闲话。则见霪雨飘飖，烟云直入窗户。予戏谓周子曰：吾子此次游山，饮食之际，不知吞却多少烟云耶？周子曰：君明日回舟，诗囊中，又不知卷去几多风雨耳。相与抚掌欢笑。复招凌云谈禅。直至更深，雨势转大，四山水发，其声汹涌，遂各就寝。至夜半睡觉，忽见月色满窗，光明如昼。惊起，开户视之，皓魄当空，浮云四散，喜不自胜。诘朝，乘兴登东岩以眺望，适值白云铺海，下齐山腰，弥亘千里，不见际涯。而群峰秀出，峙立晴空。加之旭日东升，光彩掩映，真绿翠如芙蓉也。青莲之诗，为不诬矣。已而下东岩，复陟殿后平台，同周子遥望群峰，凌云为我逐一指点。其最远者，莲华峰、独秀峰。其次则双峰、五老峰。其最近者，天柱、笔架诸峰。叠翠层峦，不可悉数，真天下之大观也。因忆少时游西秦，入函关，仰瞻华岳，睹三峰仙掌，欣羡无穷。今见此山，玲珑透秀，胜于太华。刘梦得之言，不信然乎？于是相携仍至立庵，与山僧共饭而别。须臾至甘露庵，已在山半，见云雾尚迷蒙也；下至一宿庵，则徐徐渐散矣。又前行数里，至甲子岭，回望五老、天柱突然挺峙于天际，其色苍翠异常。复前行，至西洪岭，仰瞻莲华、独秀诸峰，修纤秀削，莫可名状。沿途流览，虽一邱一壑，皆有可观，洵造化尤物也。是晚，宿青阳城，其山阴雨如故。次日，乘小舫回大通舟次。不辞固陋，因援笔而为之记。
九华山在安徽青阳县西南四十里。其山脉自黄山分支，由太平、石埭入青阳县境。旧名九子山；唐李白以山有九峰如莲华，改名九华。佛家则以为四大名山之一，即地藏菩萨道场也。民国十七年夏秋之交，沈君醉愚约游黄山。道经青阳，先入九华，因为斯纪。八月十二日，晴。午后，晤周君子美，言招商局联益轮船舱位已定。晚九时，侄儿君毅以汽车来送余登舟，则邢君复三已先在。既而沈、周二君亦至，彼此聚谈甚欢。十三日，晴。在船中阅黄山志；或偕同人至舱外，览江中风景。十四日，晴。上午十时，到南京。袁君观澜趁沪宁火车在此等候二日。下船相见。斯时搭客拥挤，且有退伍兵五百人，蜂拥而上，秩序大乱，客室亦为占满。袁君幸有余等预留之榻位，可以坐卧。于是同游者共有五人。余在船无事，翻阅九华纪胜等书。十五日，晴。晨六时，抵大通。大通属安徽铜陵县，轮船码头。则在江中和悦洲上，与大通尚隔一江。斯时方君颂三。在埠迎接。此次约游黄山，方君为东道主。君，徽之黟县人也。并有方君之戚项君积余父子二人，协同招呼，甚为可感。乃至中华旅社，休息一日。方君则代为雇肩舆，兑现银，预备明日登程。十六日，阴晴不定。晨起，整理行装。六时，步行至义渡码头，分乘渡船三艘。各人之行李肩舆分置于船中。溯大通河而上，未几，过洋湖，湖颇宽广。舟行凡二十里，九时，抵铜埠，是青阳县境。登岸后，舆夫布置肩舆。其舆以竹榻为之，缚双杠于左右，曲竹篾为顶。幔顶之油布，及舆中之垫褥，均须客人自备。内地旅行之累坠，即此可见。十时半，布置完毕，方启行。行未久，遇雨。时雨时止，衣裤多湿。十二时，至悬桥，自铜埠至此十里。午后一时，复行。二时半，至青阳县，投宿北门外江南饭店。同人出外，至迎宾楼，进面食。复至城外河畔散步。天又将雨，即归，洗浴更衣。十七日，阴。七时，乘舆登程，沿青阳城根，向西北行。九时，逾西洪岭。岭低且平，而路颇曲折。斯时，天色稍霁。下岭后，四山环抱，野鸟乱鸣，闲以秋蝉，渐入佳境。十二时，至二圣殿。自青阳县至此，已行三十五里。二圣者，相传为金地藏之二舅，自新罗国寻金地藏至此者也。余等在市店午膳。午后一时复行，过一宿庵，至小桥庵。涧水奔流，冲激石矶，有如轰雷。复过大桥庵，登一天门。路虽陡峻，而阶级整齐。舍舆步行，修竹夹路，闲以古柏杂树。二时，至甘露寺。寺在桥庵之上，定心石之下。再上为二天门。三时，经龙池及半霄亭。亭在半山，为游人休憩之所，故名。再上为小仙桥及大仙桥。桥旁皆临深涧，两崖壁立，一径中通。四时，登三天门。到此，则为平原，乃九华山正面。大小寺观，错落其间；并有市集、商店约百余家。其与普陀不同者，普陀山中，经商之人不许带眷属，并不许畜鸡豚。九华则否，商人皆带眷属，畜鸡豚，不若普陀之清净矣。山中有丛林四曰：百岁宫、东岩寺、祇园寺、甘露寺。此外皆为房头，而以化城寺为中心。寺之东西各有六房头，共十二房头。余等经百岁宫、东岩下院、化城寺、宝积庵、佛陀禅院、龙庵禅林，而至永庆庵止宿。永庆庵，东六房之一也。此地气压高四百二十米突，气温八十八度。庵中住持严德出游，由明性、戒定二僧招待。进面点后，洗浴更衣。卧室昏闇，晚间蚊虫甚多。余等一路辛苦，及早偃卧。十八日，晴。五时即起，偕醉愚、颂三二公至化城寺礼佛。寺在化城峰上。其前广平，有放生池，中多大鱼。唐开元末，新罗国王子金乔觉，至九华栖止，苦行十余年。至德初，诸葛节为之建殿宇。厥后僧徒日众。贞元十一年，趺坐而逝。逝后灵异，与经中所载地藏菩萨瑞相相同，知为地藏菩萨降世。朝廷赐寺额曰化城，遂为地藏菩萨道场，今咸称金地藏云。寺昔兴盛，今则颓废。余等出寺西行，登神光岭，礼金地藏肉身塔。塔在岭麓一小山之巅。其前有石级八十四，峻绝如梯。两旁悬铁縆，扶之而升。塔顶建殿覆之，称肉身宝殿。金碧辉煌，备极壮丽。凡朝九华者，必至此。余等礼毕，绕至殿后。适四山出云，峰峦皆没其中，俨如海浪。日光射之，作白银色，名云铺海，颇为奇观。六时半，回庵，进早膳。毕，七时半，换乘山中兜子，拟登天台峰。山中舆夫，例不许外来者侵夺权利；且大通之肩舆亦太重，故须换山兜也。出庵，向东南行，自九莲禅林后，登回香阁岭。石级宽阔，竹林夹道。至岭巅，以测高器测之，高五百米突，有华严禅院。下岭得平地，名中闵源。由此始登天台峰，其麓有接引庵。过一石桥，有地藏庵。从庵右上，历大慈、普济、净土三庵。再上为华云庵，建筑颇新。对面望见东岩，其高适相等。又上经慧庆庵，至吉祥寺，方及山半。在此啜茗休息。住持了心善于应客。又上为延寿寺，左有长生洞，前有巨石嶙峋。石下复有洞，水涓涓下流。再上为兴添寺，其旁岩石黝黑，耸削壁立。类皆纵横寻丈，如人工堆叠而成。石纹直裂，闲以青松，美丽如画。上至朝阳庵，则石级陡峻，壁上镌天梯二大字。自此至顶，愈高愈陡，皆舍舆步行。历翠云庵，至观音峰，峰下有摩崖四大字曰渐入蓬莱。再上，路更陡，地势愈高，四面峰峦愈显露，景物愈奇，令人应接不暇。磴道旁有铁栏，以护行人。未几，得一平台，名古拜经台，相传为地藏拜经处。庵后有大石亭，俗呼大鹏听经石。十时三刻，登顶，有地藏禅林。自永庆庵至此，二十余里。寺前有额，曰天台正顶。寺右巨石骈立如屏，曰玉屏峰。寺左有摩崖，曰非人间三大字。余等从渡仙桥下进寺。由左侧而上，过渡仙桥，而至捧日亭。亭在玉屏之顶。清乾隆时，李太守暲所建，名曰捧日，言其高也。屡经兴废，今正重建。亭与寺，以渡仙桥通之，桥亦暲所建。东跨天台冈，西跨玉屏峰。而桥之圆洞，即为寺门。洞上镌中天世界四字。自亭而下，至寺之后堂啜茗。余叩寺僧以云峡一线天之胜，则云：须由寺后，再升绝顶，方得见之。乃令为前导。履巨石之脊而上，略无阶级，数十武即至。见二巨石，直立如门，下宽上窄。自下仰望见天，故称一线天。右石后面，直镌云峡二大字。左石前面，横镌一线天三字。此为天台之绝顶。天台，九华山之最高峰也。测之正顶，高七百三十米突；绝顶，高七百五十米突约合华度，营造尺，二千三百二十余尺。气温八十四度。登此眺望，万山皆如拱揖，胸襟为之一扩。峡前正对真武按剑峰，峰麓有龟蛇二石，左右并峙，相距可三百尺。游览移时，已近午刻，遂在寺午餐，餐毕休息。十二时半，下山。舆夫行甚捷，二时即回庵。洗浴更衣。五时，出外散步，至化城寺东，太白书堂，屋宇三间，颇颓废，故未进门，仅在桥畔坐听流泉而返。十九日，晴。晨，七时半，乘兜子出门，拟游东岩。由化城寺向东行，过栴檀林、天池庵，渐升东岩之麓。历法云禅寺、普同塔院而上，石级纡回，较昨日之回香阁岭稍陡。山半有亭，内供地藏。竹林虽不若回香阁岭之密，而大树较多。八时，至东岩顶。自永庆庵至此，不过五里耳。顶高四百五十米突，盖祇一千三百九十五尺也。东岩，原名东峰。其上有岩，深如屋。相传金地藏始卓锡于此，明王守仁更名曰东岩。岩前悬崖峻绝，俗呼舍身崖。明正德十四年，守仁再入九华。武宗遣锦衣使侦之，见守仁在此宴坐，故又名宴坐岩。今则通称为东岩。上有东岩禅寺，规模宏壮。唯限于地势，殿宇高耸而窄。大门向北，门左有钟楼，寺后地藏殿，已逼近崖边。自远望之，恰如山巅之堡寨，不似伽蓝也。余等在此稍休。九时，即由东岩岭脊，赴百岁宫。山路狭小，崎岖不平；松林茂密，岩石怪奇。逾小天柱峰、插霄峰。将至百岁宫前，岭下有一松，翘首振尾，形状飞舞，名凤凰松，可谓酷肖。百岁宫即护国寺，在摩空岭上。明万历年间，无瑕禅师自五台至此，结茅而居。圆寂时，寿百十一岁，故名寺为百岁宫。入寺观览，殿堂精洁，客房甚多。在九华寺观中，当以此为首称云。进后轩啜茗，凭窗远眺，则磨盘峰、五老峰、太古岭、凤凰岭，皆历历在目。宫后低原，即下闵源也。十时，由百岁宫后门出，拟探鹰石之胜。下坡时，路皆砂砾，甚难着足。逾一小峰而下，历石磴三百余级。忽见山峡中，一松一石，咸有云林画意。再行里余，见道旁有龙虎泉。过此，至地藏殿，殿旁有伏虎洞。洞小而不深，不足观。洞后历级而上，有巨石突起，高约二丈，下窄上宽，顶有大石，如盖覆之。自其侧远望，俨若苍鹰翘首，故名鹰石。顶盖宽平，方约三丈许，故又名棋盘石。旁有短梯，可以猱升。引导之僧云：磴畔之栏，及石旁之梯，皆已朽坏，阻余等勿去。同行者多折回，余不之信，独行而前。招醉愚、子美二君，随后亦至。余在石旁，力撼其梯，梯虽有断痕，而断处扎缚甚固，遂鼓勇先登。至顶，则石面平滑，仅近梯边凿三孔，可着半趾。故升梯不难，而登顶则难。余既登，子美继上。余坐石边，以手援之，醉愚亦上。略事盘桓，子美先下，而复三、观澜二君亦至。复三亦如法登顶，观澜则以身体过重，在石下坐待。颂三见险，已心怯先归。余与醉愚，一坐一立，复三用快镜为摄一影，余乃再为醉愚、复三摄一影；石畔有一松，顶圆如盖，高出石上。余与醉愚、复三徘徊久之，次第而下。石根镌有松顶蒲团、云根石室八字，旁署旧史邓元昭题。回至地藏殿啜茗。十二时，循原路，经祇园寺而归。午膳毕，稍睡。午后三时，同人出门散步，至祇园寺，略观一周，余先归。晚，寺僧备筵饯别。二十日，晴。五时即起，收拾行装。六时，出永庆庵。来时从九华北面进山。今因须赴黟县，故从南面出山。步行，登神光岭，至地藏塔，再向西南行。至稍平坦处，方乘舆。由净手亭、大岭头、平田冈，而至三天门，即普济禅寺。七时，至金刚禅林，其旁山半有转身洞，洞系两石合成，实非洞也。在此望见仙姑尖、金刚尖。金刚尖者，即黄山西脉，自太平、石埭，蜿蜒入青阳南境，特起为九华山者也。又逾分水岭，岭路高下纡回，长约十里。盖岭北之水，入扬子江；岭南之水，入新安江，故有此名欤！九时，自二天门至正天门。十一时，自一天门至古头天门，市集颇热闹。凡名山之进口处，均有天门之称号；唯九华，则山北山南皆有此三天门耳。十二时，抵南阳湾，在小店煮饭午餐。自九华山至此，四十里，所行悉是山路，过此方是平原。然高于海面，尚六百尺也。午后二时，复行，过驾虹桥村、所村、上南堡。四时，至陵阳镇。镇中商店数十家，颇似富饶。在此休息。复行，经曹家湾、沙堤曹。六时，至崇觉寺。在小客店住宿，湫隘异常，勉强安之。南阳湾至此，二十五里，今日共行六十五里。九华之游，于焉告毕。以下当入黄山日记。
未登宝所，先设化城；晨鱼宵呗，接引群生。爰及四方，法幢通明；毗卢楼阁，一任经行。三界牢狱，何庸经营？壮观刹海，永涤尘情。志梵刹。
在化城寺西之神光岭，即菩萨一期应化安葬全身之肉身塔。金地藏者，唐时新罗国王金宪英之近族也。自幼出家，法名乔觉。于二十四岁时，航海东来，卓锡九华。初栖东岩，土杂半粟，苦行多年。逮至德初，有诸葛节等见之，遂群相惊叹曰：和尚苦行如此，某等深过已。乃买僧檀公旧地，建化城寺，请居之。贞元十年，寿九十九岁，跏趺示寂。兜罗手软，金锁骨鸣，灵异昭著。识者知为是地藏王菩萨化身，仍称其本姓为金地藏。依浮屠法，敛以缸，建塔于此，凡三级。俯仰以铁为之，幂以殿。南向，石阶八十四级，峻甚，引以金绳。因其地时发光彩，故号神光岭。其塔院，人即称为肉身殿。历千余年来之修建，难以备述。明万历中，赐名护国肉身宝塔。清康熙二十三年，喻中丞成龙守郡时，重修。咸丰七年，与化城寺同遭劫灰。同治中，重建。民国初，复有兴修。
唐一夔诗：渡海离乡国辞荣就苦空结茅双树底成塔万华中宋罗少微诗：还岭峰头霁色清知微曾此学无生鸟从青壁屏边过人在白云天际行一片晴霞迎晓日万年松桧起秋声个中妙景真奇绝宝塔玲珑最得名陈岩诗：八十四级山头石五百余年地藏坟风撼塔铃天半语众人都向梦中闻明孙哲谒地藏塔歌：风凄清兮露浓烟波荡兮空蒙纷进拜兮陈清供动地号兮鼓晨钟目眷眷兮龙宫诸佛朝兮拥飞虹白毫光疑见自来往兮想虚无寂灭之踪何文邦诗：游人不问佛老衲自鸣钟空中飞锡杖岩上卷涛松玉宇千年物金容万仞峰云多山更好偶此寄吟踪孙桴诗：拨霭游仙境行行道眼开蹋翻三岛石飞上九层台鸟语传青树龙光烛紫苔啜茶临瑞阁此会信悠哉邹元标诗：神塔标千古真身镇佛门欲醒尘世眼道是国王孙炼性台空在传心偈尚存拈花频问讯零落与谁论王化澄诗：突兀诸峰入望齐衔来丹诏指群迷庄严宝相黄金塔洗拂珠光白玉梯几树松杉巢老鹤下方钟磬杂鸣鸡徘徊无限归依想三径犹存玉马西按：此本一小小塔院，住僧亦不多。今则列于梵刹门，为各丛林之首冠者，因九华名播遐迩，为四大名山之一，实由我大愿地藏王菩萨示迹于斯而得来。今既全身骨塔安镇其间，即为菩萨应化所在。自应为全山之总汇，寺院之纲领。各丛林寺庵，皆由大士始得成立故也。
在金地藏塔寺之东。明嘉靖十三年，同知任柱建，督学御史闻人诠题匾。因前有神光岭，故名。
清黄吉迪诗：楼居本是仙人好灯影虚空有妙香一自金函遗舍利岭头夜夜见神光此楼附列于此者，疑其与大士塔院同属一家，即在塔院东首之楼房。所疑与附此一切原因，俱与化城寺后所附之芙蓉阁相类。不知是否，亦正相同。可查化城寺后附列芙蓉阁之按语，自知所以，此不赘。
在天台峰西南。九华九十九峰，独此处于山顶得平地，有溪有田，四山环绕如城。唐至德初，诸葛节等买僧檀公旧地，为金地藏建。建中二年，郡守张岩请额，为地藏道场。明宣德间，福庆重建。万历朝，赐帑再建。又敕赐藏经，供于寺后藏经楼。清康熙二十年，喻成龙复建。康熙、乾隆，叠赐御书匾额。咸丰七年，被毁。光绪己丑，重建，均有记。有铜质毗卢佛坐像，高约五尺，供藏经楼上。又有铁质定光佛坐像，高约五尺余，供藏经楼下。又铜质九龙方印，不知制自何时；光绪间，得自本邑城西门河沟。又铜质方印，背刻有唐至德二年五字，民国二十二年，本邑曹佐廷获自河沟，恭送来山。又玉质方印，上刻至德二年字样，相传由江西龙田恭送来山。三印文，均刻地藏利生宝印，现皆存藏经楼。凡香客来山，大都请印衣帽，以祈慈祐。又有铜钵，底面皆有宣德年制字样，存藏经楼。又有铜质独角兽，俗名地听，亦名坐骑，重约数百斤，亦陈列藏经楼。昔有朝鲜人，欲出重价购买，山僧不许。又有紫黑色碑，敲作琅琅铜质响，刻有地藏菩萨像并传。现存藏经楼。其传文曰：
释地藏，俗姓金氏，新罗国王之支属也。心慈而貌恶，颖悟天然。于时，落发出家，涉海徒行，振锡观方。至池阳，睹九子山，心甚乐之，乃径造其峰而居焉。藏为毒螫，端坐无念。俄有美妇人，作礼馈药云：小儿无知，愿出泉以补过。言讫不见。视坐左右间，沛然流衍。时谓九子山神为涌泉资用也。至德初，有诸葛节，率村父自麓登高，深极无人；唯藏孤然，闭目石室。其旁有折足鼎，鼎中白土和少米，烹而食之。群老惊叹曰：和尚如斯苦行，我曹山下列居之咎耳。相与同构禅宇，不累载而成大伽蓝。本国闻之，率以渡海相寻。其徒且多，无以资岁。藏乃发石得土，其色清白，不碜如面，而共众食。其众请法以资神，不以食而养命，南方号为枯槁众，莫不宗仰。龙潭之侧有白墡硎，取之无尽。一日忽召众告别，罔知攸往。但闻山鸣石陨，扣钟嘶嗄，跏趺而灭，年九十九。其尸坐于函中，洎三稔，开将入塔，颜貌如生。举舁之际，骨节若撼金锁焉。
菩萨居十地之幽城，拔三途之苦趣。佛光现处，常转法轮。慧眼观时，群归极乐。功侔坤载，德着利生。彝，迹记青阳，心依白足。望慈云之在目，开甘露以无门。一念虔诚，六时皈向。爰选贞石，敬刻慈容，并镌本传。庶几莲华之永现，迦叶之时闻。虽无须清磬三声，以修净业；唯常爇栴檀一片，用忏尘心云尔。
赐进士出身。文林郎。知青阳县事彭程万摹勒上石山阴周调梅篆额溧阳彭华书跋青阳何士鸿绘像江阴弟子陈彝隶古并识时大清道光癸未岁七月日唐罗邺诗：庆云生处梵王宫蹑磴攀萝一径通金殿忽开青嶂里天人疑在白云中秋霄爽朗空潭月暑气萧寥古柏风况是慈悲清净地香烟像设固无穷宋王安石诗：白云如驱羊满谷不可量散作兜罗绵中藏宝月光山窗夜间静时闻叶鸣廊僧房杳清寐佛炉篆余香吟猿递空壁宿鸟惊飞霜起坐四面顾芙蓉蔚苍苍人生始得饱岂必二顷粮金地黄粒米当味斋厨香明殷迈诗：窈窕探灵谷岧峣入化城溪桥苍藓合楼阁暮烟平古塔松杉影流泉石涧声僧经传夜磬鸟语促春耕穴洞留遗迹奇峰类削成翠屏云外出石照镜中明对此凡情尽因之道气清何当脱尘鞅此地学无生邹元标诗：化城寺倚碧山幽门对平田江水流半夜风声吹铁瓦有时灯火照龙湫千僧楼阁层层起九子芙蓉面面浮暂尔驱车尘土去他年结屋最高头徐弘基诗：刹隐岩回岫梯悬涧转盘春归花未歇日午石犹寒在化城寺后，即供明万历朝所赐藏经之所。清康熙、乾隆两次所赐御笔额真本，亦奉其上。咸丰七年，化城全寺被毁，唯斯楼独存。
清曹贞吉歌：道之大者含元气小物亦足千秋垂地藏古佛有遗蜕黄金妙相光离离袈裟至今贮经阁千年不毁神灵司天吴紫凤文断续青莲几朵缠葳蕤非锦非绣那易测天衣无缝差得之蛮女刺成共檀施右肩偏袒常相随尔日慈航涉溟渤一针万里如星驰飓风阴火不敢射鱼龙跋浪瞻威仪名山小住八十载庄严展也天人师儿孙护惜等头目捧持膜拜唯嗟咨余虽下士未闻道好奇之癖安能医六合内外无不有失喜颇类优婆夷此时暾日明殿角长空一洗青琉璃器钵无声鸟语静相轮替戾微风吹兴阑蹋屐下山去作歌妄欲传来兹在化城寺山门左，佛棱建。后毁，能滨重建。再火，宗佛又建。明王阳明有诗。
按：此藏经楼与芙蓉阁，疑为俱属化城寺中之一部分。九华纪胜云：万历十四年，颁赐藏经，原珍藏于拱金阁。至清嘉庆二年，僧端旵移藏化城寺后楼。越数日阁灾，而藏经存。是知此楼即为现在安供藏经之所，当无疑义。想此阁，亦属寺中庄严之一。揆厥原因，由向有旧志以至光绪二十六年纂修者，皆为俗儒秉笔。不知佛法与寺庵塔庙之尊严，故将全山寺宇列于书堂祠舍之后，为营建门之附属物。至楼阁，不问是否僧居，又皆别于寺庵之外，另为一部。所以将此同属化城寺中之楼阁，又别开主寺，另标二名。今指南与最近山中新钞稿，皆未另载，尤可作为化城所属之证明。但今人地远隔，无由勘实，故特附载于此。则无论其与化城为一为二，皆不失其与寺接近之关系耳。
在化城寺东，东岩之麓，原亦属化城东寮之一。本名祇园，又名祇树庵。清嘉庆时，住持乏人，庵将倾颓。时隆山居伏虎洞，缁素公请住持，因得新其殿宇，弘扬法道，香火日盛，至八十四岁圆寂。迨大根中兴，大其规模，汪宗沂有记。由是开坛传戒，接待十方云水。民国十四年，段执政题额曰慧日长明。二十一年，现住持宽扬，募建大雄宝殿，庄严宏敞。一切规制，现均为全山寺院冠。
即百岁宫，原名摘星庵，在天柱庵北。明万历间，有海玉字无瑕者，自五台至此，结茅而栖。戒律精严，刻苦清修。圆寂时，寿百十岁。里人尊其年高，故即呼其庵曰百岁宫。其遗蜕，现仍装金供寺中，颇着灵异。清光绪五年，住持宝身诣燕都请清刻藏经，刘观察含芳有记。后遭禄。迨常修住持，刻苦中兴。于民国时，复请藏经。由黎大总统赠今额，曰护国万年禅寺，第人仍多以百岁宫称之。而常修又建下院，且热心公益，督修地藏塔前八十四级之石阶，山中尤嘉赖焉。今住持月朗。
沈懋学诗：碧霄云驭自仙仙一笑黄尘隔大千不是长庚翻入梦人间何处觅青莲袁濂文诗：缥缈蔚蓝天峰头老衲禅千重花世界三宿月因缘见惯忘真佛吟迟愧谪仙明当归涧户只共此云泉在山之北路，半山，定心石下。清康熙丁未年，玉林国师至九华，谓此地山水环绕，若构兰若，代有高僧。时洞庵居伏虎洞，遂力任募建。开工之夕，满山松顶皆洒甘露，故名。乾隆间，优昙住持，开坛传戒。咸丰末，被毁。光绪时，大航募修，复入燕都请清刻藏经，归供寺中。迨后常贤住持，谨遵佛制，添建殿宇。今住持妙霖。
华黄诗：到此禅关宿方知山色多万松藏古寺孤月上寒坡屋角泉声落床头岚气过欲穷诸胜览秉烛问檀那在地藏塔下。当山转处，有金沙泉，见地藏诗。本名景德堂，玉林国师之徒宗衍，新其院宇，始易今名。境极清幽，清王文僖公赠额曰秀冠云林。咸丰时，被劫火。同治初，开泰募建中兴；至光绪时，清镛始竟其功。继霞光住持，承清镛之志，建造殿宇，接待云水，而自奉甚薄。于地方公益，尤多捐助。近复施棺掩埋，泽及枯骨。倪前知事赠额曰佛国元功。现住持志芳。
在化城寺东，原名东峰，又名东崖。因崖北有岩如屋，故王文成公定其名曰东岩。俗又名宴坐岩，亦名舍身崖。皆由地藏卓锡，敷单宴坐，得此二名。明正德时，周金亦尝居此。文成与之谈心，复赠诗偈。万历间，僧将旧有环奇亭改建佛殿，遂仍岩名而名其寺。得吴给谏文梓，檀护助成及撰碑记。至清同治九年，定慧复募建殿宇，熊祖诒有记。俱见。迨民国，心坚住持，安单接众，定为十方丛林。且添建下院，以息行脚僧伽。而心坚从事劳工，身先大众，尤能精持戒律，为全山景仰。近年容虚住持，香火尤盛。惜于二十二年冬，一火而全寺被焚，令人浩叹。
宋陈岩诗：掠地霜风黄叶飞山人宴坐已多时但知六凿俱通透不省支床旧有龟按：此寺现全被焚，目下正在筹募修复，尚未闻成绩如何。因山中寺院虽多，大都子孙剃度性质。唯此为十方道场，望其早日恢复旧观，故仍列于此，与诸丛林并称。
即低岭庵。由大通登山之北路，此为第一禅关。距化城约近五十里。清同治间，恒修、妙意募建。继募义渡八号，由大通抵钱家垄，往来称便。募救生船四号，以备江行风险。今由和悦洲同仁局主管。其徒龙海开坛传戒，接待云水，大其规模。近年广参住持，又复募修桥路，施棺掩埋。安徽马前督理乃赠今额曰乐善禅寺。现住持善青。
在天台路，杉木塔。原名慧庆庵，仁琳复兴。迨民国十七年，由普明重建大雄宝殿，始易今名。现住持普明发广大愿，力事扩充，拟为十方丛林，安单接众。正在积极进行中。
清光绪二十三年，明道同徒辈法缘、本修募建。迩来大其规模，井井有条，则叶舟历年整饬之力也。今住持心融。
清光绪十二年，定禅募建。嗣后福星中兴。民国时，易国干赠额曰福慧双修。近年镇安住持，增修殿宇，维持寺务，尚称得人。现住持渡海。
创自何时，无从稽考。清初有诵林和尚，为明末进士。因明亡，遂出家，自食其力，不事募化。清吴文简公读书于东岩天籁轩时，深相契，常与之游，并书应如是观四字以赠之。寺至咸丰时被毁。光绪七年，法轮募化重建。近年文泽维持现状。今住持宝严。
清同光间，顶依、莲舟先后募建。前财政总长周学熙，民国六年来山，称此为东西首刹，得九华风气之先。十七年遭禄，全毁。现住持思维，重行募建。
清同光间，群超、玉清先后建修。今住持良舟。
本名定慧庵。咸丰毁后，同治时，开宗重兴。民国二十年，住持瑞祥添建殿宇。
清同光间，明皓、守镇、纯心，先后建修。今住持志禅。
清同光间，法智、行舟，先后建修。今住持恒德。
明宏治间，有实庵和尚与王文成公相谈甚契。曾题赠曰：从来不见光闪闪气象，也不知圆陀陀模样。翠竹黄花，说什么蓬莱方丈。看那九华山地藏王，好儿孙，又生个实庵和尚。噫！那些妙处，丹青莫状。清被毁后，同治六年，实宝重建。今住持建钦。
本名水陆殿。昔有龙庵和尚，刻苦清修，僧众信仰，遂易今名。清道光三年，寿山重建。被毁后，光绪间，守安复兴。守安与通慧庵法轮、佛陀里守镇、栴檀林福星，联名禀请省宪，革除本山陋规。有禁碑，立藏经楼下，至今感戴。今住持德辉。
清被毁后，同光间，觉莲、静山，先后建修。觉莲往通州募化，未至之前三日，远近闻木鱼声。及至，众以为神感，踊跃捐输，至今犹为美谈。现住持妙缘。
清同治间，湛修募建。现住持妙庆。
在化城寺西里许，即明万历时，珍藏藏经之所。至清嘉庆二年，经移化城寺后楼，而阁乃灾。光绪间，慧清、光和，先后建修。现殿宇尽颓，仅存残败余屋数间。
在化城寺南，一名华严庵，蕅益大师曾居之。咸丰毁后，长发复兴。庵居山冈，天台峰峦、九华寺宇，至此一目了然。今住持宗行。
在天台西麓。清光绪间，正法募建。今住持宝恒。
清光绪三十二年，风松募建。今住持密轮。
今住持雨量。
又作兴天，今住持彻同。
在天台狮子峰。自此至天台顶，路峻如梯，沿途安置铁阑干，以护行者。今住持义修。
在天台西麓。理通复兴。今住持彻善。
在小鱼龙洞前。
在天台观音峰。清被毁后，本境复兴。民国时，由隆全大其规模。建筑整齐，愈显地势之崇峻，游者拟为妙高台。今住持能莲。
在天台峰西，又名大愿庵，相传为地藏菩萨拜经处。庵后有大石亭六丈许，俗呼大鹏听经石。清光绪间，昌光重建。近年隆华中兴。今住持隆明。
在天台玉屏峰捧日亭北。此为九十九峰最高处，即古天台寺。至清康熙末，尘尘子重建，乃名活埋庵。其后沧桑屡更，难辨其详。民国九年，彻德住持，乃重建佛殿。寺前额曰天台正顶。规制较昔颇为整齐。今住持明辉。
宋僧宗杲诗：蹋遍天台不作声清钟一杵万山鸣五钗松拥仙坛盖九朵莲开佛国城南戒俯窥江影白东岩坐待夕阳明名山笑我生天晚一首唐诗早擅名明邑人吴光裕诗：水穷山尽见天台万转孤峰始到来茅屋几间青草色华宫满地白云堆松风不语僧初定茶火无烟鹤自悔杀少时空碌碌却看黄发有余哀汪梦斗诗：攒峰削玉半云天露濯芙蓉九九妍顶地别开尘外境禅心寂住火中莲黄花翠竹西来意皓月清风日用缘一自灵山标绝咏岚光星彩满三千清潘耒诗：九子山头第一峰掩关枯坐有南宗衔花罢供心离境拨草无人路绝踪脚下云生长似絮膝边松偃欲成龙挂瓢只合相依住扫雪敲冰过几冬按旧志载：天台寺在天台峰玉屏上。纪胜载：天台峰顶有云峡、玉屏峰、捧日亭、渡仙桥、活埋庵。庵在天台冈。指南与山中新钞稿俱载地藏禅林在天台正顶，捧日亭北。蒋竹庄纪游载：地藏禅林之寺门，即渡仙桥之圆洞。桥东跨天台冈，西跨玉屏峰。寺前额曰天台正顶。又纪胜纪游所列天台峰顶之诸景，大略皆同。而各处所载，皆指为九十九峰之最高处。是知地藏禅林、活埋庵、天台寺，名虽分三，其地则一；不过随时更改，称谓不同耳。但纪胜载：云峡下，印信石畔，旧有天台寺。又引江南通志，及明曹学佺云：九华以天台为最高，其下有寺，僧皆苦行。境色清绝，夜中始闻钟磬梵音。真离一切垢浊，而入寂乐国矣。文中又明说天台寺在天台峰之下。且各书记载，除在玉屏峰者外，天台峰下又未别见何寺名天台者。想由明以前，峰顶无寺，而寺在峰下。后废去，至康熙末，尘尘子始筑活埋庵于峰顶，后人改称天台寺，即今之地藏禅林也。
一名招隐庵，明天启间，离知建。清嘉庆时，陈蔚施田有记，见后。光绪十三年，由真如庵法印募修。今住持理岩。
又名德云庵，明季德道创建。庵后有石洞，为德道禅息之所，今即名道僧洞。现住持蓝田于民国二十年募建殿宇。
按纪胜卷十四载：德云庵俗称正常住，明万历时，明惠建。又另载：聚猿峰下，石佛岩上十步许，有石洞庵，为明高僧德道字东祖者，结茅之所。今德云、真如二庵僧众，皆其法嗣。准此，则明惠、明预，想系德道之徒属。而此正常住乃为明惠建。此云德道创建者，或由徒属借重上人之名，而寓尊师意也。至纪胜所载之石洞庵，亦知即为今名道僧洞者是。
一名护国寺，定祥募修。清光绪二十五年，火毁。民国三年，由九莲庵海霖住持，募修大雄宝殿。
明万历末，明预建。清光绪二十五年，崇明募修。今住持精修。
今住持妙意。
接引庵、地藏庵、大悲庵、普济庵、观音庵此五庵，指南祇列其名于天台路。而蒋竹庄纪游叙天台路中之庵名，独无观音，乃多净土。且前后所列，皆与指南无异。而山中新钞稿五庵俱无其名。第此观音、净土，或是一庵二名，或为二庵，无由得悉，故特注之。编者识。
纪胜、旧志俱载在曹山三角泉前。本道者甘贽庄，唐贞元间，由甘舍宅改建，初名龙门寺。宋建隆元年，僧玉田再建。祥符五年赐今额。
宋陈岩诗：三角坳泓一角亏其间浊水照摩尼风幡不动炉烟直正是禅僧定起时民国四年，心坚由东岩退居，特租赁阴骘堂公山，募化创建。
在凤凰岭东，即延华观故址。唐乾宁间，赵知微炼丹处。山高径险，人迹罕到。清季心彻、开传相与结茅，清修六十余年。平生不以一物累心，独于修路造桥，募捐甚力。今徒孙慈果住持，亦复清苦自励，勉承先志。
在山之东，旧名净土庵，原名黄家庵。明万历间，果能募建。民国初，由邑绅何修护法，普照重兴，遂易今名。现住持明道。
在六亩田，清光绪间，智妙创建。今住持性光。
一名地藏洞，又名睡虎洞。在摩空亭、棋盘石之东北。明宏治间，有异僧卧洞中，王文成公曾履险往访，即名为地藏洞异僧，又有名其为睡虎者。至清初，创建甘露寺之洞庵，曾结茅居此。后云月凿石建庵。乾隆时，传灯亦曾居之。光绪间，大根募资重建。
在百岁宫西下。
在地藏塔下，即洗手亭。下有定心泉。清同光间，法轮募修。
在神光岭南上，原名茅庵岭。即今之普济寺。
在山南，清光绪间，法喜复兴。
在七贤峰麓，即控华庵，里人鲍宁安倡建。清同光间，开宗、悟能兴修。
里人鲍魁皓倡建，开明募修。今住持宗起，民国十八年，重建大雄宝殿，装塑佛像。
在松木桥下，即松影庵，里人陈希器倡建。清被毁后，心来复兴。
在十一都。清乾隆五年，都人复兴。
在地藏塔西南。民国八年，比丘尼妙量募建。后由大僧性海顶接住持。
即一松亭。清同光间，广成结茅。居有年，檀信感其清修，捐资建造。今住持悟道，朴实耐劳，勉承师志。
八都众信捐建。
即三天门。原名聚龙庵。清毁后，开祥复兴。民国十八年，由悟月、雨霖、庆华等，募修大雄宝殿。中供铜质释迦牟尼佛坐像，高约丈余，镌有唐尉迟公铸造字迹。现住持雨霖。
民国十一年，宽成募建。寺北为高原，长江曳练、奇峰插云，都归一览。
今住持明慧。
当山北中道，祀山神，有神秀庵。清同治间，定祥复兴。今住持宗涛。
明陈凤梧诗：引縆千尺上高峰身在翠微第几重隐隐钧天仙乐导层层镜石白云封潜龙洞杳藏秋雨伏虎岩深荫老松徙倚半霄亭半晌飘然物外寄吟踪一名清隐庵，在龙池北，唐诗僧神颖所居。清毁后，光绪间，开佛募修。今住持智光。
今住道人柳圆功。
在甘露寺上。
在甘露寺下。
在伏龙桥北，泾邑查图源建。桥下有潭，为清咸丰时，吴经圃先生殉节处。
在甘露寺西。清光绪癸未，大让募建。今住持妙山，于民国十五年，重建大雄宝殿，功程浩大。
在小桥庵下，今住持恒山。
在头陀岭下。本唐人王季文书堂，季文临终舍为寺，宋治平元年赐今额。清被毁后，同治十年，玉忠中兴。
明王阳明诗：春宵卧无相月照五溪花掬水洗双眼披云看九华岩头金佛国树杪谪仙家仿佛闻笙鹤青天落绛霞老僧岩下屋绕屋皆松竹朝闻春鸟啼夜伴岩虎宿坐望九华碧浮云生晓寒山灵应秘惜不许俗人看静夜闻林雨山灵似欲留只愁梯石滑不得到峰头重游四首：游兴殊未尽尘寰不可留山青只依旧白尽世间头人迹不到地茅茨亦数间借问此何处云是九华山拔地千峰起芙蓉插晓寒当年看不足今日复来看瀑流悬绝壁峰月上寒空鸟鸣苍涧底僧住白云中又重游，次旧韵：旧识仙源路未差也从谷口问桃花屡攀绝栈经残雪几度清溪蹋月华虎穴相邻多异境鸟飞不到有僧家频来休下仙翁榻只借峰头一片霞又无相寺金沙泉次韵：黄金不布地倾沙泻流泉潭净长开镜池分或铸莲兴云为大雨济世作丰年纵有贪夫过清风自洒然亦名二神殿，在山东北麓，为北来登山孔道。二圣者，相传为金地藏之二舅，自新罗国寻金地藏至此者。清被毁后，同光间，能芳、有缘相继恢复旧制。近年慈德、妙香继续住持，筹募中兴，颇称得人。
在西洪岭西南，鲍廷芳建。
旧为光梵院，又名龙庵，在西洪岭上。南唐末，闽僧立行改为龙安院。明万历时，僧道经重建。冢宰陆光祖额曰会龙禅林。清光绪间，亮平再建。今住持宏顺募建大雄宝殿。
宋陈岩诗：蔓草丛生伴棘薪古藤直上绕松身寺前寺后清幽处山鸟飞来不避人在西洪岭下。清被毁后，开清募修。
旧志有慈云阁，一名观音阁，在甲子岭下。具茶汤以待过客。清被毁后，惟宗重修。
在五溪桥右。清光绪十八年，觉慧募修。
旧志有西甘露庵，在五溪桥西，祖兴募修。
在祇园寺左侧，为全山之水口庵。中供接引佛铁像，身高一丈六尺。今殿已倾圮，唯此佛像巍然独存。
按：如此宝相，山中希有，硕果仅存。所望山中缁白，十方檀信，同发大心，恢复斯殿。俾宝相不致损坏，古迹因而常存，此亦佛弟子量力应尽之责也。
在九莲庵北，今仅存遗址。
在化城寺东，今仅存遗址。
清光绪间，纯心重兴，今废。遗址为红卍字会购买为会所。
在拱金阁南首，今废。
按九华指南于化城寺云：前清承平时，佛法昌明，僧徒日众，乃分东、西两序，至六七十寮之多。自咸丰乱后，仅存十之二三。现即乱后所有者，今又废去五寮矣。时局艰难，影响法门，于兹可见。
在拾宝岩东麓。初名伏虎庵，五代朱梁时建，为伏虎禅师道场。至宋太平兴国五年，赐今额。今废。
即广化院。在碧云峰顶。由斗鸡石而转，复入大谷，如在平地。四面翠石环峙，真烟霞幽窟也。清被毁后，光绪十五年，悟恒复建。
宋陈岩诗：修途百折到山顶绀宇数间开道场倦卧尽人身自在翻愁作梦趁黄粱僧希坦诗：路转几多曲山登千万重未游走马泽先看斗鸡峰高树出云耸寒泉趁石舂徜徉因觅句时复倚青松明施承绪诗：且住深山好孤斋拥翠峦有僧能共语无梦亦生欢雨过松涛沸窗虚竹影寒夜来闲自理貂敝复谁看在狮子峰东，滴翠峰前。原名天柱庵，因其庵唐末由天柱峰徙此故。至宋乾道中，邑人余志源，因折柳溪边悟解，聚徒稍众，即高舍居之，自称翠峰。乃易天柱庵之名为翠峰寺。
宋陈岩诗：缚屋山中数十年剃茅诛棘复开田何须折柳溪边去枯木寒林总是禅在龟山西之魁山下。寺后有泉，四时不竭。自石岩喷出，产五色石，故名圣泉。俗又号无底泉。宋治平元年建，宝庆三年赐今额。
宋陈岩诗：释子亲传马祖衣枯藤来此卓烟霏斓斑锦石寒泉底湛碧中涵五色辉即广修院，原在观音岩。宋淳熙初，移建上雪潭侧。明洪武末，重建，改今名。嘉靖间，又徙建下雪潭，三级亭侧。寺前巨石，书大寿字。
宋陈岩诗：别去招提恰十霜几番梦到五峰堂有怀此地同僧夏对佛闲烧结愿香在曹山北之龟山。南唐升元闲建，宋祥符闲赐今额。开山时，有白龟出现之瑞，乃名其山曰龟山，泉曰白龟泉，又名灵源泉。泉在山门右，有蒋颖叔题字。宋高僧善修住持，周益公曾赠以诗。
宋僧希坦诗：蹋破苍苔径幽居在岭巅亭台清映月松竹淡笼烟佳客才登席高僧忽起禅呼童急煎茗新汲白龟泉陈其名诗：此地初开选佛场宝龟曳尾预呈祥灵源映月苔常满仙桂迎风叶自香钟韵半沉荒院静茶烟才动老僧忙慈云高阁知何处唯有双峰挂夕阳原在覆瓯峰东麓，本南唐宋超书堂。旧名应天院，又更名征贤寺，至宋始改今额。寺有唐人手钞四大部经，水漂两函。岁久忽发光，寻其处，得焉。后寺移于黄匏城南净信寺上，距故址五里许。
宋陈岩诗：五百年来贝叶光劫灰难泯壁中藏山僧要广人间福长日工夫一炷香明施达诗：古刹曾临碧水湾几时徙建白云关依然作寺祠西竺未许移文继北山梵宇唐书何代泯给园祇树有僧还冈前上下莲华漏并入疏钟杳霭闲在碧云峰西南黄匏城下，旧名碧云庵。宋绍兴中，里人移云门寺额于此，遂易今名。为诗僧希坦禅宴之所。明成化间，僧觉信重建石屋三间，三门一座。
清张揔诗：飞雪溅溪桥松风未寂寥高僧曾住此何处觅诗瓢陈坚诗：为访碧云庵莲社今寂寞不见吟诗僧松风满山郭在碧云峰侧九子峰下。李志云：托九子之平麓，挹双峰之上流。远而睇之，峰横黛色，溪涌碧澜，山与水交胜矣。唐景福二年建，原名景福。宋治平初，改赐今额。昔有唐僧手值二松。
宋僧希坦诗：路入转幽处浑疑别有天虬松虽变化牛石尚酣眠骤过一番雨鸣飞七布泉望中千点雪白鹭立平田本在双石岩侧，宋大中祥符初，僧云林启建。治平中，赐额。靖康元年，僧道生移建于玉甑峰侧普贤台下。崇峦四拥，清濑一泓。泉雪松风，最为幽胜。寺侧有叠石塔，攲而不倾。明景泰间，僧圆慧居之，赐号大度禅师。清道光时，火灾，由柏辀、王贡二绅倡捐重建。咸丰乱时，邑人保聚其上。光绪二十六年，贼起大通时，人民有入山避难者。周赟诗云：地擅九华胜秋高五老峰佛灯残垒血天柱谪仙踪怪石蹲苍兕飞泉吼白龙苍茫认来路月上碧芙蓉又庚子秋日登山绘图，复游寺中留题：九华来写照五老远开颜官与泉俱冷云将心共闲昨朝人避地今日我游山笑与方瞳约携琴长往还在西洪岭西灵鹤山，故旧名灵鹤庵。唐光启初，改名圆照。南唐保大闲，复名灵鹤。宋祥符六年，赐今额。清乾隆时，袁氏重建。
宋陈岩诗：山形四抱水来前中有金莲色界天清磬一声僧定起松闲灵鹤舞蹁跹在双石岩东，唐开元中建。宋端平闲，县令乔幼闻，移额邑东二十里秀岩洞前。后复移归双石岩。
宋陈岩诗：无住师参第一禅指开古洞秀岩天东扶西倒都休问且结人间现在缘在龟山中平河西，四峰山东麓，龙潭侧，故又名四峰庵。旧志另载有四峰庵，在五溪玩华亭侧，久废。明万历五年，邑令苏万民重建。
宋陈岩诗：日涵林壑紫光凝草动花翻气似蒸胜地刬开鼪鼬径数闲松屋住残僧在野螺峰西南，唐时原为费征君旧隐。南唐保大中，僧圆证禅燕于兹，名曰卧云庵。宋治平初，赐今额。景祐中，圆证手疏，命九华诗社僧清宿居之。越三日，圆证化去。坟塔俱存。
宋陈岩诗：野寺荒山涧水滨古藤翠篠自摇春僧闲宴坐无人到内保禅心一味真又卧云庵诗：乱云堆里酣酣梦人在清泉白石间胶扰劳生鼎中沸有官不换此身闲即曹溪寺，在六泉口。
在古仙峰北曹山西，旧名五台院，后为白云庵。
在东岩北小天柱峰，旧即称小天柱。
吴国靖诗：满天风雪蔽空山梵阁无人早闭关玉磬一声持半偈萧然分得老僧闲有三，即在莲华峰之上、中、下三处。又云：一在拾宝岩东者，别名又称福安院，为唐道济结茅之所。居五十年，常有云覆其庵。一在莲华峰下者，古又名石云庵。明正德初，重建。今废，石柱尚存。
宋陈岩诗：冷屋栖云经几年惧人履迹破苔钱不辞更入山深处手种西方社里莲又福安院诗：门前黄叶断人行寂历山房昼亦扃疏竹矮窗僧兀坐炷香熏笔自钞经在五老峰侧，百丈潭西。宋兴国中，云译创建。
宋陈岩诗：朝暮相依五老仙鸟啼花落几何年尘劳不到山深处窗外日高人尚眠在九子峰西麓甲子岭，又名虎跑岭。唐末新罗僧净藏创建，亦号新罗庵。
在天台西麓九子峰南之狮子峰，故俗呼为狮子庵。为邑人施传芳遇仙处。后置屋施田，遂成兰若。庵后有长生洞在莲华峰西麓澜溪上，距莲华庵五里。明成化间，显玉建。清被毁后，开通募修。
在南阳里黄石溪之牛軏岭南。唐天祐中，李常侍有志未遂，乃至九华出家为僧。即易所居为卧龙庵，自呼卧龙和尚，乃取南阳卧龙之意。
在天台云峡循冈而北之罗汉峰。明万历间，祖安建。
在天台峰下，即正常住条所名之道僧洞。
在天台峰印信石北行二百步许，僧自然建。
按纪胜载，即下禅堂。在旧怀贤亭址所改建之接引殿前。旧志载，一名延寿庵，在太白书堂侧。清被毁后，道铠复兴。不知是一是二。
在天台峰印信石北行之复兴庵下。明万历间，本觉建。
此上各寺庵，旧志与纪胜俱有，但稍有出入。遂按二书所载，参酌录之。因指南与山中新钞稿俱无，故概目为废庵。
在化城寺东，近法鉴塔。
在拱金阁右，为安供明万历二十六年颁赐地藏菩萨本愿经之所。清康熙四十七年，为蛟泛冲决。
凤林庵、大夏庵、三昧庵、报国庵、乐山庵、白云庵、东胜庵、环翠庵、雨华庵此九废庵，皆属化城东西两序，古有今无者。
在双峰下，保真院东北，为宋刘放隐居之所。侧有岩，名清隐，放手书清隐岩三大字。
在西洪岭西南五里之石龙口。
在五老峰侧，百丈潭之西南。即宋嘉定闲，孝子诸大道庐墓处。
二庵在天台峰云峡下，护国庵之西北。
此二庵为真如、德云二庵之别院。皆在天台峰印信石下之狮子坞。
在天台峰东南之仙人峰下。明永乐闲，陈道荣出家所建，祝发焚修其间。
在十三都，即南阳道院旧址，明隆万间，陈姓所改建。清嘉庆二年火，陈姓裔又改建为忠孝节义祠。
在真人峰北，帻峰下。唐末有高僧卓庵，感大士出现之所。
在圆寂寺前，果老石之西下。
在六泉口，曹溪寺西。
在五溪合流处，距曹溪寺五里。
此上各废庵，唯九华纪胜所载。录之以备查考。
在五溪西南二里许。怪石玲珑，盘亘庵之左右。清康熙闲，传洁建。
同治初，开明复兴。
在山南之大岭上，明海复兴。
未详所在。
在拾宝山上，崇祯十二年，明如建。顺治十三年修。咸丰末毁，光绪七年重建。
在山南麓。光绪十七年，广志修。
在华阳桥畔。
在庙前。光绪十年，尼空法募修。
在甘泉书院左，清道光闲，能圆创建，被毁后，常辉重修。
在五老峰前，隆法、香昙同募修。
此上各废庵，唯光绪时旧志所载。录之以备查考。
按：寺庵名称，古今沿革，有数处同名、一处数名、古今一名、古今异名、古今异处之种种不同，致各书所载，亦难合一致。如此情形，非亲至其地，一一详查，终难清晰。此次编订，远在千里之外，不能一履其地。乃依最近民十四年姜君宗甫所编之九华指南为根据。即许止净居士嘱山中钞寄之稿，所记大略相等，仍不如指南之详。但旧志与九华纪胜所有者，此二又多无其名；此二有者，旧志与纪胜又闲有未载。兹乃将四处同有，为古有今有；唯指南与山中钞稿所有，为古无今有。爰照指南所分路径，分七小目，均编为现有之寺庵。至指南与山中钞稿俱无，独旧志与纪胜所有者，为古有今无之废庵，乃另附于七路寺庵之后。第其中亦恐仍有因数处同名、一处数名、古今异名、古今异处之故，外人难以辨其存废，致所列仍有失当及挂漏重复等错讹。此皆由人地远隔，无由查勘之所致，祈阅者谅之。编者识。
坐如来堂，具正法眼。唯比丘僧，会皆上善。自缉麻衣，同餐土墡。罗汉从游，观音俯眄。守约道隆，光韬德显。遗范千秋，勿忘数典。志高僧。
地藏上座弟子。建台殿，设佛像，立朱台，挂蒲牢，开溪涧，为稻田，及放生池，佐地藏开山。见化城寺费冠卿记。
闵公让和之子。让和舍地供地藏造寺，其子即从地藏出家，为道明和尚。见百丈清规证义及神僧传。
按：道明和尚为地藏菩萨弟子，见神僧传。且云：闵公每斋僧百人，虚一座，以待地藏。费冠卿记及宋高僧传均载新罗国人，渡海相寻，其徒实众。宋传更云：地藏以食不给，发青白土供众。其众请法以资神，不以食而养命，南方号为枯槁众，莫不宗仰。据此，则地藏未造寺时，九华山已有百僧。既造寺后，弟子众多；且能为法忘身，为世尊仰。而费记只载胜瑜一名，九华志仍之，无别记载。即道明和尚，亦未补入。可见九华僧传遗漏实多也。
与隐士王季文交善。季文临终，舍所居宅为寺，请英主之，即今之无相寺。
与费冠卿为友，有诗。
居九华龙池庵，有诗。
姓胡，名得生，与郑谷相友善，有诗。
按宋高僧传，为益阳人，幼出家于大沩山寺，习律仪。后参德山，大发解悟。如是药山、鹿门、护国，凡百禅林，莫不参请，视名利若浮云矣。于石霜法会，请知僧务。时高季昌自为荆州留后，割据一方；礼己，命作僧正，非所愿也。故有未曾将一字容易谒诸侯，之句。与华山隐士郑谷时相酬唱。破衲拥身，枲麻缠膝，栖约自安，自号南岳沙门。
大中时，居九华。尝作九华山记。与罗邺唱和，有诗。
居安禅峰福安院。
号无际禅师，致藏法嗣也。
唐末高僧，居观音岩，感观世音菩萨现相。
新罗僧，建双峰庵。
俗姓李，官常侍，落魄不遂。天祐中，泛舟，见九华，慕其胜，筑室于南阳里居之，名曰卧龙庵。落发着僧衣，号卧龙和尚。
失其名，杨吴时僧，能伏猛虎。南唐后，入九华，建道场于拾宝岩，即今之圆寂寺也。
南唐保大中，禅宴卧云庵。至宋景祐中，手疏，命九华诗社僧清宿居之。越三日而化。
乾道三年，年八十六，住龟山崇寿寺。周益公游山见之，赠以诗云：老僧九十视耽耽二十年来不下山我得九华充法供亦能禁足老山间自竟陵入九华，能诗。有数章，今不传。
景祐中，主九华诗社，继圆证住卧云庵。
宣和中，尝于最胜亭植茶。
号率庵，宋末居九华净信寺，有九华诗集。
建隆中，创龙门寺于曹山。相传有寂祖、云译、宏济、惟政、广宗，及元有真观、智津、如理，皆其后高僧。
按池州府志，云译，宋兴国中，尝创资善庵于百丈潭西。广宗，号冠传禅师，曾住化城寺。真观，号无象禅师，元至治元年，随济宗禅师来九华，住化城寺。见九华纪胜。
字天庵，洪武戊申，住化城寺。
字日初，池州人，继遍周住化城寺。
明初人，创建天台寺。见清光绪周志。天台峰图记。
号玉涧，泾县人。洪武十六年，住持化城。二十四年，重建殿宇、廊庑、禅堂、斋僧、养老、学事、净业诸堂，并土库方丈，九华复兴。见九华纪胜卷七。
字无碍，初住金陵灵谷寺。宣德二年，住化城寺，重建殿宇。化城东、文殊庵西，有法鉴塔。
号云岩，永乐时，居南京灵谷寺。因师年老，还山，住持化城。宣德十年，重建大雄宝殿、藏经、祖师、金刚、天王、伽蓝等殿，并如来、大士、罗汉、诸天等圣像。见工部尚书周忱记。寂后，厝寺后西塔院。
字岳宗，成都萧氏子。初祝发时，师事南京天界寺天童禅师。正统六年，住化城寺。十一年，奉敕授北京万寿寺戒坛宗师。景泰七年，以年老乞归九华。寻卒，葬寺后东塔院。天顺元年，朝廷遣官赐祭。有谕旨，载。
字遍空。万历三十一年化城寺灾，量赴京奏闻，奉皇太后赐金重建，兼修塔院。三十四年，敕封护国肉身宝殿及大藏金塔，并赐量远紫衣。
号大圆，住化城寺东寮。年八十余，召徒众告别。沐浴更衣，入龛端坐而逝。越七日，颜色如生。舁往宝峰庵后入塔。过龙女泉侧，三昧火发，须臾尸化。见者莫不叹惋。
万历时人，修创东岩佛殿。见吴给谏文梓记。
万历时人。邹南皋为作像赞序曰：予游九华索高僧，而得慧庵，盖数见而相欢焉。阳明祠圮，庵忧见形色。今祠宇重新，祀典大备，庵默翊之力居多。夫庵所学者佛，所慕者儒。其见儒与佛无异耶？亦有见分儒分佛为堕名相耶？求予为祠记，援笔付之。慧庵归矣。偶有绘其像者，敬为之赞。纪胜载，见九华散录。
号文石，四川眉州僧。万历间来九华，趺坐翠微堤。遇两士人舟过。一人问曰：老僧何处至？应曰：九子水云乡。一人曰：安得乘闲坐？应曰：暂借柳阴凉。闻者大嗟异，延居湖心寺。万历末，复入九华，召弟子至，作偈而化。见纪胜卷二十一。
字无垢，姓王氏，太平仙源人。生而不群，幼时喜为佛事。其时诸外道群聚，宣扬其说，莲每往观听。一日谓众曰：此梦语也，其如生死何？因决志出俗。年二十二，遂散家财、弃妻子，之金陵摄山栖霞寺，从素庵节剃染。受具，依栖讲席，习诸经论义。置卷叹曰：吾为生死大事出家，此岂能了大事乎？复弃去，得故乡之牛头山，诛茆以休。刀耕火种，专以己躬下事为念。久之，未有所入。又弃去，至清河，谒法堂，授以念佛三昧，乃深信入。寻参遍融于都下，一见器之，因留入室。久之，妙峰开法于芦芽，莲特往见，多所陶冶。复归故乡之大山，四方缁白，闻风而至。叹曰：吾出家儿，岂为滴水波流把茆，遮障此生平乎？复弃去，历尽名山，遍参知识，多方行脚，备尝辛苦，如是者七年。偶冬日涉河，冰裂作声。堕水，寒彻，忽然有省。生平之疑，泮然自释。即归，卓锡于池阳之杉山。十方衲子，日益麇集遂开梵刹，以接待为事。至者无他技，但精粥饭茶汤而已，了无禅道佛法。观者谛信不疑。九华道场迎为丛林主。莲治己精苦，忘身为众。凡化恶性，必委曲周旋，俟其大信而后已。行之二十年，远近倾心。凡有所须，应时如响。足迹所至，一食一宿之地皆为道场。若池阳之杉山，九华之金刚峰，观音山之金堂，大山之草庵，连岭之静室，金陵之华山。余若秦头峰、婆娑垄、岑峰洞、白沙山、吉祥、诸天，随地各建兰若数十所，以修隐静者居之，咸有其徒主其业。丙申仲春，应众请，来皖山。不数月，百废俱举。三祖道场，灿然复盛，遐迩风动。乃复归九华。越明年，皖山四众固请重莅。莲首肯曰：去即去矣，尚须三日。明日偶过九龙，访一庵主，四顾欣然，乃谓众曰：吾至此山，大事毕矣。众不喻其意。二日，示微疾，竟终于此，塔于兰若之右。时万历丁酉九月三日也。年五十有四，腊二十有五。见憨山大师梦游集。
宏治十四年，王阳明初游九华，闻地藏洞有异僧，坐卧松毛，不火食，历岩险访之。正熟睡，先生坐抚其足。有顷，醒，惊曰：路险何得至此？因论最上乘，曰：周濂溪，程明道是儒家两个好秀才。后正德中，阳明再至，僧已他适。故先生游化城诗，有会心人远之叹。
正德间，太平山僧也。游少林寺，还居九华东岩。值王阳明复游九华，金访之，相与谈心，甚契。阳明书偈曰：不向少林面壁却来九华看山锡杖打翻龙虎只履蹋破巉岩这个泼皮和尚如何容在世间呵呵会得时与你一棒会不得且放在黑漆桶里偷闲后书正德庚辰三月八日，阳明山人王守仁到。此偈刻于宴坐岩悬石倒覆处。更有赠周金和尚诗，见。至嘉靖戊子，金仍还太平山。一日，召寺僧说偈曰：千圣本不差弥陀是释迦问我还乡路日午坐牛车语讫，跏趺而逝。
曰：马公郡志以阳明先生年谱庚辰正月入九华，二月已有之作，疑其三月不应尚留九华。兹据寄隐岩磨崖：清明在齐山。是岁清明乃三月九日，则三月八日在东岩，有足证也。年谱云云，殆二月有观兵之命，至三月初旬，方自九华过齐山而去耳。
为长生庵僧。明宏治间，王阳明来游，实庵与语，有契。阳明题赠曰：从来不见光闪闪气象，也不知圆陀陀模样。翠竹黄花，说什么蓬莱方丈。看那九华山地藏王，好儿孙，又生个实庵和尚。噫！那些妙处，丹青莫状。
字无瑕，顺天宛平人。历游五台，四至峨眉。明万历间，来栖九华东岩东角摩空岭上之摘星亭。禅栖日久，寿百余龄。自知时至，拈偈而逝。授命于徒，三年启缸，可复相见。至天启丙寅正月，其徒率众，如期发视，见其颜色如生。檀众闻风踵至，遂为装金供养。廷枢何使君，为捐资建塔。崇祯三年，敕封应身菩萨，塔曰莲华宝藏。玉生正德八年癸酉，寂于天启三年癸亥，已百十一岁，故俗称其所居曰百岁庵。传徒慧广、惠元，皆精持戒律。见钱桂森记。
号印如，万历间，居觐云庵，苦行僧也。尝置一桶，贮米斗许，未尝乏竭。余则转以济人。垒石为台塔，植木栽花，无根辄茂。初不知文字。晚年开悟，于六书之学，时有妙解，谓与禅理相发明。后无病坐化。
号龙庵，祁门黄氏子。礼九华广达师祝发。辞历诸方。年九十四岁，天启二年，拈偈云：归来悬崖空撒手，溪山处处是莲宫。跏趺而逝，异香满室。其所住之水陆殿，因其号而易名曰龙庵。
字玺田。嘉靖间，居天台，率七日一食。山中虽风雪，必夜巡晓返以为常。寿百十余岁。崇祯五年壬申，一日自架柴数束，坐其中，火之。时有紫云罨霭其上。火之地，有异香，经旬不散。见九华散录。
考异曰：僧宗印，字玺田，常居宝筏庵，人呼玺田庵。后以音讹，竟呼为西天庵。
号古迂，松江诸生。出家为莲池弟子，通释典。晚至九华，住曹山及刘村。著有雪华集。
四川峨眉人。出家后，住燕京三教庵。久之，乃遍访名山。从普陀来九华，住莲华洞数十年。万历间，蜀杨伸恤刑江南，访得之，称其通慧。归依者日众，遂成丛林。一字不立，以棒喝接引禅徒。立法规，不募化。躬率众锄垦种植，易衣食以供僧。有余，尽散去。顺治辛卯春，三月，召徒告别。走入木龛，趺坐而逝。见九华散录。
字蕅益。俗姓钟，名际明，又名声，字振之，苏州木渎人。父岐仲，持十年以祈子。母金氏，梦大士抱儿授之，而生。七岁持长斋。十二岁就外傅读书，以圣学自任，作数十篇，复进酒肉。十七岁，阅莲池大师自知录叙，及竹窗随笔，取论焚之。二十岁，诠论语，至天下归仁，不能下笔。废寝食三昼夜，有省。其年冬丧父，读地藏本愿经，发出世心。遂日诵佛名，尽焚所为文。居三年，听一法师讲首楞严经，至空生大觉中，忽疑何故有此大觉致为空界张本？闷绝无措。以昏散颇重，功夫不能相续。遂于佛像前发四十八愿，决意出家。明年，为天启二年，梦礼憨山大师，涕泣言：自恨缘悭，相见太晚。憨山云：此是苦果，应知苦因。语未竟，遽请曰：弟子志求上乘，不愿闻四谛法。憨山云：且喜居士有向上志。时憨山在曹溪，不能往从，乃从憨山之徒雪岭剃度，命名智旭。寻往云栖，听古德法师讲唯识论。疑与首楞严宗旨不合，请问。古师云：性相二宗，不许和会。心怪之，曰：佛法岂有二耶？遂入径山参禅。明年夏，逼拶功极，身心世界，忽然消殒，从此性相二宗一时透彻。又明年，受比丘菩萨戒，遍阅律藏。又二年，母病笃，刲肱肉和药以进，不能救。葬毕，掩关于吴江。疾甚，始一意求生净土。疾少闲，结坛持七日。说偈曰：稽首无量寿，拔业障根本。观世音势至，海众菩萨僧。我迷本智光，妄堕轮回苦。旷劫不暂停，无救无归趣。劣得此人身，仍遭劫浊乱。虽获预僧伦，未入法流水。目击法轮坏，欲挽力未能。良由无始世，不植胜善根。今以决定心，求生极乐土。乘我本誓船，广度沉沦众。我若不往生，不能满所愿。是故于娑婆，毕定应舍离。犹如被溺人，先求疾到岸。乃以方便力，悉拯瀑流人。我以至诚心，深心向心。然臂香三炷，结一七净坛。专持，唯除食睡时。以此功德力，求决生安养。我若退初心，不向西方者；宁即堕泥，令疾生改悔。誓不恋人天，及以无为处。仰愿大威神，力无畏不共。三宝无边德，加被智旭等。折伏使不退，摄受令增长。居二年。出关，度南海，觐洛伽山，还住龙居。见律学多讹，遂以弘律自任。既述毗尼集要，寻拟注梵网。拈阄佛前，以决所宗。频拈得天台宗，于是究心台部。三十八岁，住九华之华严庵。次年，述梵网合注。又律解虽精，然每自谓躬行多玷，不敢为人作范。乃于安居日，然身香十炷，设阄佛前，问：堪作和尚否？乃至当退居菩萨沙弥、优婆塞否？得菩萨沙弥阄，遂终身不为人授戒。其后，历温陵、漳州、石城、晟溪、长水、新安，而归于灵峰。生平著撰，合四十余种。其大者有首楞严玄义文句、法华会义、楞伽义疏、唯识心要。而弥陀要解、提持净土，尤以简切胜。时诸方禅者多目净土为权教。遇念佛人，必令参究谁字。旭独谓持名一法，即是圆顿心宗。有卓左车者，尝设问言：如何是念佛门中向上一路？如何得离四句、绝百非？如何是念佛人最后极则？如何是淆讹处脑后一锤？冀和尚将向来自性弥陀、唯心净土等语，撇向一边，亲见如来境界，快说一番，震动大千世界。旭答云：向上一着，非禅非净，即禅即净。才言参究，已是曲为下根。果大丈夫，自应谛信是心作佛，是心是佛。设一念与佛有隔，不名念佛三昧。若念念与佛无间，何劳更问阿谁？净土极则事，无念外之佛为念所念，无佛外之念能念于佛。正下手时，便不落四句百非，通身拶入。但见阿弥陀佛一毛孔光，即见十方无量诸佛。但生西方极乐一佛国土，即生十方诸佛净土，此是向上一路。若舍现前弥陀，别言自性弥陀；舍西方净土，别言唯心净土，此是淆讹公案。经云：三贤十圣住果报，唯佛一人居净土，此是脑后一锤。但能深信此门，依信起愿，依愿起行，则念念流出无量如来，遍坐十方微尘国土。转大法轮，照古照今，非为分外，何止震动大千世界？顺治十一年冬，有疾。遗命，阇维后，屑骨和粉，分施水陆禽鱼，普结法喜，同生西方。集僧十五人，结净社，以三年为期。日三时诵佛名，回向净土。二时止静，研究诸大乘经。明年正月二十一日晨起，病良已。午刻趺坐绳床，向西举手而逝。年五十七，法腊三十四。尝自题其像曰：单提极则正令，不堕今时窠窟。假饶黄檗云门，未免遭吾一掴。且问向上一句，毕究是个什么。合掌称云：南无阿弥陀佛。又曰：生平过失深重，犹幸颇知内讼。浑身瑕玷如芒，犹幸不敢覆藏。藉此惭愧种子，方堪送想乐邦。以兹真语实语，兼欲寄诫诸方。不必学他口中澜翻五宗八教，且先学他一点朴朴实实心肠。寂后三年，如法阇维。启龛，发长覆耳，面如生，牙齿不坏。门人不忍从遗命，收灵骨，塔于灵峰之大殿右。
附九华地藏塔前愿文：
稽首慈悲大愿王，本源心地如来藏。善安慰说真救世，现声闻相护法者。愿承本誓度众生，鉴我微忱垂加护。智旭夙造深殃，丁兹末世。虽受戒品，轻犯多端。虽习禅思，粗惑不断。读诵大乘，仅开义解。称念名号，未入三摩。外睹魔党纵横，痛心疾首。内见烦恼纷动，愧地惭天。复由恶业，备受病苦。痛娑婆之弊恶，叹沉溺之无端。由是扶病入山，求哀大士。矢菩提于永劫，付身命于浮云。臂香六炷，三炷供忉利胜会，化身无数，大集胜会，现声闻相，六根聚会，善巧说法，地藏菩萨摩诃萨。一炷悔三业重失，生来杀业淫机，谤三宝罪，口过恶念；乃至旧岁染疾后，种种不尽如法，如是等，愿尽消除。一炷为求四愿，律仪清净，断惑证真，长康无病，广作福事。一炷为决疑网。若先礼忏，求净律仪。若先习禅，断除烦惑。若先阅藏，以开慧解。若先立行，以广福缘。唯愿救世真士，大智开士，一切知见者，于诸众生得不忘念者，必垂哀鉴，开我迷云。我复于大慈悲父前，沥血铭心，作如是愿。如一众生未成佛，终不先自取泥洹。傥夙因缘牵入恶道，愿菩萨弘慈，常觉悟我，使我念念忆菩提心；令菩提心，相续不断。若夙障稍轻，愿大士威神，令我早成念佛三昧，决定得生阿弥陀佛世界。乘本愿力，无边刹海，化度有情。尽未来际，无有疲厌。
明末进士，因明亡而出家，住通慧庵。自食其力，不事募化。博学能诗，时与吴七云尚书唱和。晚年退居东岩竹林静室，砥砺清修。吴亦读书东岩天籁轩，时与之游，并书应如是观四字持赠。
号忍草。出家九子阁，闻蕅益大师说法有得。大师尝诲之云：身病易治，心病难遣。古人云：克己须从性偏难克处克将去。慈云大师亦云：行人各有无始恶习，速求舍离，当自观察，何习偏重，诃弃调停，取令平复，勿使行法唐丧其功。夫恶习岂唯杀盗淫妄而已；二六时中，四威仪内，苟可动人念头者，最能折福损寿也。辉自后随侍诸方，虔修净土。
明末清初时，住天台峰。潘耒登天台峰，赠以诗。见。
清初，住大夏庵，建大悲阁。见。
清初人，玉林国师之徒。新上禅堂之殿宇，及易景德堂之名为上禅堂。
号尘尘子。康熙庚子，行脚至天台峰，结茅居焉，命名活埋庵。即今之地藏禅林。多能诗工书。年七十，终日兀坐蒲团，严冬着单衣。圆寂后六年，其形趺坐不仆，皮肉如生。
住佛陀里。康熙四十二年，主化城寺。谈经觉众，入定斋心。晚岁闭户潜修，郡守喻公颜其居曰华峰深处。及道咸间，其裔徒明皓，持戒参禅，克承先志。
住龙庵。以清高悟禅理，以澹泊入息机。禅定之余，亦涉经史，与文人唱和。
号佛萌，住通慧庵，工诗。
号山足，嗣药地无可和尚。初住浮山。郡守喻公请师说法，开戒九华。有，载。
住伏虎洞二十余年，默坐石窟，以虎为卫。康熙丁未，玉林国师至九华进香，嘱庵募地建丛林。吴尔俊居士献山，有松顶降甘露之瑞，因名甘露寺，开建殿堂。郡守喻公成龙，闻其苦行，深加敬礼。两请登堂说戒，一时释子顿易旧习。庵以斋粥接待云水，十余年如一日。行年八十，而倡率提持了无倦色。
俱乾隆时，甘露寺住持。推广殿宇，尤畅宗风。传灯又中兴祇园庵。
按喻公载，玉林嘱建丛林时，洞庵住伏虎洞已二十余年。则其时，至少亦在四十余岁。若照本传十余年如一日，行年八十之文义，则初建丛林时，当有六十余岁矣。再考李端遇，玉林至九华，在康熙丁未，即康熙六年。计至康熙之末为五十五年，洞庵必早已圆寂。而传灯，则李端遇记、及九华纪胜、新高僧传等，皆称为乾隆时人。则传灯决非洞庵，而为其裔徒，无疑。故李端遇记，明明为两人；乃九华纪胜误写李志甘露庵，为康熙丁未僧传灯建。周山门漫不加考，更误洞庵名传灯；且谓喻使君矜其苦行，为作碑记。新高僧传又仍其谬，谓甘露庵为乾隆时传灯建，亦载喻公作记事。不知喻公守池州时，在康熙二十年暨二十三年。至乾隆改元，已隔五十余年，安得为传灯作记？周志自矜考据，不知该传已一误再误也。
号瑞白，桐城枞阳杨氏子。出家九华发光地，即今聚龙庵是也。参澄公，闻钟声大悟，为洞宗第二十八世。
凤阳人，出家九华山。三十年，遍历丛林，瓶钵萧然，恬淡自得。后住嘉兴钟埭镇古刹，杜门念佛者四载。嘉庆二十三年春，忽扁舟入城，遍劝檀越，专心念佛，意极恳切。次日，相契数人往候。见寮门未启，排闼视之，已趺坐化去矣。见圣贤录。
号石潮。初入九华，受具于化城。后参天界，嗣浪杖人，住西江福山，修建道场。有诗。
建平朱氏子。居伏虎洞，苦志清修二十余载，远近咸称有道。后中兴祇园寺。道光二十一年，六十六岁，自知时至，嘱徒众当严持戒律，毋负余志，即端坐而逝。尚留肉身，装金供寺。咸丰乱时，全寺被毁，唯其肉身独存云。
住通慧庵，坚持戒律。咸丰乱时，众僧星散；唯云与源恺、志远，在山奉香火，贼不能害。
嘉兴人，出家百岁宫。具足后，专心毗尼，严持头陀行，兼修定慧。参金山、天宁、高旻、崇福诸宗师，皆获印可。咸丰时，为金山首座。领众行道，演唱要妙。被所熏发者，不可胜计。同治十年，退处宜兴铜官山，专事禅观，不涉外缘。生平耿介自持，不蓄徒众。有归依者，婉辞谢之。至于远来请益，则循循善诲，至老不倦。同治末，大定主金山，迎悟至寺，振播宗风。衲子闻而至，室不能容。时年逾七十，不倦津梁。每对众说，必爇香为度。一日开示方罢，向众礼退。偃息片刻，即便坐化。时光绪元年二月六日也。留偈甚多，举其略云：春华锦绣翠玲珑雪岭高撑映碧空相晤灵山重一别归来犹住九华峰六根应用去无踪一念灵明万法通八面玲珑空皎洁觉来何处不相逢密密无踪切要亲识神停处冷冰冰孤明彻了无分别才有纤毫即是尘清风明月遍恒沙七宝山河共一家五蕴皆空能照见分明同是镜中花青山叠翠数重重绿竹黄花鸟语风眼前尽是西来意点头自肯道无穷净觉圆明最上乘何须向外苦追寻虚空不受纤尘染明镜无私彻底清烟云老鹤散天花洞里宗风古寺家般若光中谈秘密相邀同吃赵州茶时江南有宝初、宝月、宝印，与悟齐名，皆以向上接人，为一时宗匠，号为四宝。同时，楚北有四明，曰：朗明、永明、月明、妙明。皆弘演化道，辉映南北。咸同间，佛法衰而复振，赖此数子。
同治初，复兴上禅堂。
同治间，中兴甘露寺。见李端遇记。
光绪五年，住持百岁宫。入燕都请清刻藏经，寺供养。见钱桂森记。
光绪时，住持甘露寺。入燕都请清刻藏经，供养寺中。见李端遇记。
光绪时，中兴祇园寺。见汪宗沂记。
字玉忠，安徽桐城王氏子。生而岐嶷不群。儿时喜效僧侣作佛事。甫六岁，父知其为法器，送本邑定安寺，依性源和尚出家，俾得遂其夙愿。体魁梧，性柔和，人多喜见。幼时习经史，善诗文，士夫多乐与之游。年十九，忽感叹曰：人生过隙驹耳，徒斤斤于无谓之糟粕，其如生死大事何？即发大心，求受净戒。寻游青阳九华山，六时精勤，研究诸大乘经。历四载，而诸经大旨已略会通。时甘露寺虚席，众请住持。阅一载，自念见闻寡陋，须遍谒名山，参诸知识，求了己躬大事。乃由普陀，过天童。皈依长老一见奇之，命充首职。继复返九华，见山麓林壑幽邃。有唐代王季文舍宅改建之无相寺，沦为棘榛。惄焉伤之，遂即其址诛茅以居。六年苦行，乃成巨刹，僧众云集。开坛传戒，三度弟子四百余人。一日至大通镇，见往来衲子无息肩所。溯古有大士阁，颓废虽久，旧址尚存。又复结茅而居，以接待往来行脚之云水。时有姚明盛居士，与传同乡，慕名问道，感沾法益，乃舍钜资以提倡。遐迩闻风乐助，不一载而殿宇重新，遂成丛林。额曰普济寺，又称大九华山头天门。传念教纲灭裂，禅道晦冥。佛设三学，戒为根基。戒根不固，定慧何依？又复开坛传戒，宏宣律学，以期四众有所秉承，不忘佛嘱以戒为师之义。圆满日，示众曰：吾随幻缘而转，恒以生死未了为念。今衰老，不久人世。佛法以究心实行为要，徒弄唇吻，无济于事，汝辈当自勉之。居无何，示微恙。危坐三日，寂然而逝。时光绪己丑腊月二十三日。世寿六十一，僧腊四十二。为无相中兴，普济开山。二寺应永祀之为祖焉。
光绪间，修上禅堂万佛楼。
光绪时，修天台护国庵。见周山门。
光绪时，修天台德云庵。见周山门。
皆为光绪时人，同修真如、招隐二庵。均见周山门。
字无住，自铜陵狮子山退院，来游九华，居东岩。精内典，工诗。有诸生问持斋，曰：儒者不食言，为持斋。问：何为护法？曰：惩不法僧，为护法。
直隶宛平人，九华天台山拜经台住持。曾往南京募化，时值大旱，当地士绅请祈祷雨泽，果得甘霖。晚年专事念佛，独居山洞。严冬雪积数尺，路绝人迹。修在洞中，无可为炊。忽见山果、角黍累累，因得食焉。时有蟒蛇来洞，相处泰然。一时哄传，云修为红胡罗汉。有蟒蛇围腰，猿猴献果之说。清名宦彭玉麟亲拜访焉。
心彻，贵池人，俗姓陈，生性不嗜荤腥，且孤苦无依，乃祝发于九华阴骘堂。开传，本泾川茂林名家子，忿受屈莫伸。见行脚僧受辱恬然，心慕之，遂入九华百岁宫为僧。一见心彻，如平生欢。九华化城诸寺，香火之盛甲天下。二人因相约，不住各丛林及寮房，而翦棘结茅以居，即今之沙弥庵也。其地山高径险，非特祈福者不到，即游山者亦罕至。二人闭户潜修，除建石梁以免病涉，修道路以利行人外，人莫窥其踪迹。彻寿七十有九，传寿八十有四，皆无病坐化。有老猿为守火司阍；二师寂后，猿亦随之而去。
字朗德，龙舒胡氏子。为甘露寺都监，数十年，赤足芒鞋，慈悲忍辱，苦行过人。久之，心地开通，与人谈吐，语出常情，人多不测。寿九十一，皓首童颜。于光绪末年，十月望，预知时至，乃自香汤沐浴，搭衣礼佛辞行。旋即端坐蒲团，安详而逝。全身装金供寺中。
俗姓方，为天台翠云庵住持。静坐习禅，数十年不懈。寿至九十有六。宣统元年示寂，全身装金供庵中。
蜀蓬溪人。戒行清苦，自募建东岩。功成之后，即退居县城水府庙。于民国十二年示寂，全身装金供本庙中。
字法幢，安徽桐城严氏子。生值咸丰干戈之乱。五岁母亡，七岁父没。零丁孤苦，流离四方，遂为农家牧牛。暨弱冠，因看目连救母戏，乃叹曰：欲报父母劬劳之恩，非出家修行不可。遂决志出家，戒除荤酒。诣九华无相寺，礼玉忠和尚为师。次年至宝华求具戒。旋回无相，历充副寺监院各职。凡百苦行，悉以身先。玉师中兴无相，实得建佐助之力为多。尝曰：力田稼穑，释氏向有之风。百丈道高德重，天下师表，尚一日不作，一日不食。吾何人斯？敢图逸乐！玉师三度传戒后，遂命建住持。至光绪十八年，与诸师弟等商议，即将无相寺付出为十方丛林。是年大通大士阁普济寺，众又力请为住持。念夙缘所在，允之。卓锡后，观察机宜，知昔在无相之苦行，不宜于此，遂专以净土法门广化有缘。开莲社，续远公之芳徽。士女膜拜归依者颇多。仍以坚苦卓绝精神，丛林巨细，亲自检点，以求完善。因幼未读书，文理虽未精通，而法语开示，随心流露，颇足利人。光复之始，倡言取消神权，破除迷信。一般青年，不知分晓，遂至波及佛教。建乃命徒妙珑，组织佛教会，阐明佛法要旨，以资挽救，请政府保护而维持之。继而春秋既高，精力日衰，即命妙珑为住持，料理寺务。自乃屏息诸缘，专修念佛三昧。并常以念佛法门普被三根之利益，开示后学。因为报父母恩而出家，每年清明，必至父母墓前念佛一日夜。自己私课佛堂之旁，供父母牌位。以所修一切功德回向而超度，数十年如一日。教人念佛，亦以孝顺父母为前提。民国十六年四月下旬，偶示微疾，即集众念佛三日。至二十四日，端坐怡然而逝。世寿八十，僧腊五十九。
号妙珑，又字圣仆，江西临川人。幼业儒，中年投大通大士阁出家，为中兴无相寺玉忠和尚之徒孙，法幢和尚之剃徒也。圆具后，依台宗尊宿谛闲老法师座下，研究天台教观，颇通教理。民国初，政体维新，法门多故，曾随寄禅和尚，与海内热心护教诸名宿，出而组织佛教会，维护法门。继受赣州佛教会之聘，总理会务。暨民国四年，因剃师年老，回大士阁，奉师命住持本寺。且随缘撑持，上承师祖开辟本寺之志，接待十方云水，兼弘毗尼，以惠后学。自行，多以为常课。至民国二十四年，稍示微疾。十月初四日，安详而逝。
旧志释传内，分梵僧、诗僧二类。凡载有诗者属诗僧，余皆列名梵僧。不知凡佛典中称梵者，乃指天竺而言。其文为梵文，音为梵音，故僧亦称梵僧。兹志所列，全是华人，只净藏为新罗人，何得称梵？至于僧伽所贵，必在戒定慧学，解悟修持。若仅工诗，不足与三宝之列。今修新志，统列入，不敢删削。原以旧之秉笔者，全不解佛法，而专尚文学。故齐己一传，于其习律仪、开禅解、空名利而崇苦行诸大端，皆削而不书。唯称与郑谷友善，能诗。是其弃明珠而取鱼目，昭然若揭。齐传如是，则其他所称诗僧者，安知不受盲眼之屈耶？故今志只去梵、诗二称，而悉以高僧标之。区区之意，附识于此。
青阳人，九子山系其故址。开元间，金地藏东来，卓锡东岩，让和以地布施，竟成丛林。今有闵公塔，在东岩下。
按神僧传，公每斋百僧，虚一座，请地藏。藏因乞一袈裟地，公许之。展衣，遍覆九华。闵公子求出家，即道明和尚。后公亦离俗，反礼子为师。故今侍地藏菩萨像，左道明，右让和也。果如此，则让和亦应列僧传矣。
南陵人，为金地藏写四部藏经，见费冠卿。
青阳人。至德初，节与群老自九华山麓登临。山深无人，见金地藏闭目石室。其傍折足鼎中，唯白土和少米烹而食之。节等投地号泣，谓和尚苦行若此，某等深过已。出资买僧檀公旧地，开建丛林。敢冒死请，地藏从之。
家九华，称行者。一日入南泉设斋，黄檗运为首座。行者施财。答曰：财法二施，等无差别。贽曰：恁么道，争消得䞋，便将去。须臾复入曰：请施财。黄檗曰：财法二施，等无差别。乃䞋。药山令供养主行乞，至行者家。行者问：从何来？曰：药山。行者曰：来作什么？曰：教化。行者曰：将得药来么？曰：行者有什么病？贽便舍银两锭。归，举呈。药山曰：速还之，子着贼了也。主即送还。行者曰：彼中有人，加银施之。岩头奯尝舍行者家。补衣次，行者趋过。岩头以针作劄势，行者整衣谢。妻问：作么？行者曰：说不得。妻曰：也要大家知。乃举前话。妻顿悟，乃云：此去三十年后，须知一回饮水一回咽。其女闻之，亦悟，曰：谁知尽大地人性命，被奯上座劄将去也。唐天祐中，舍庄建龙门寺。
康熙时，本邑老田村人。性孝友，幼失恃，随父华川君客江西。父没，俊甫十三，弟九龄，而旅殡如礼。旋挈弟返里，理旧业。复只身往江西负骸骨归。教养幼弟，推衣让食。而亲族睦邻，敦伦乐善，亦始终不倦焉。晚年尊信佛教，凡佛缘法会，靡不赖俊竭力经纪，而观厥成。时洞庵和尚居伏虎洞二十余年，俊尊其道，师礼事之。适玉林国师嘱洞庵建募丛林，俊遂舍山奉施。其夕遍山松顶皆凝甘露，因以名寺。建筑工竣，俊移居化龙冈，长斋念佛，以终其身。郡守喻公成龙，深相契重，为作，述其行状。
人以诚感，如水得清。佛以愿应，如日常明。鉴照呈形，谷空应声。事理昭然，何用疑惊？吁嗟佛日，莫朗群盲。粤稽载籍，觉诸有情。志灵应。
唐贞元十年，地藏王菩萨示寂，山鸣谷陨。建塔之地，发光如火，因名神光岭。
地藏菩萨初住东岩，遇毒螫。忽有美妇人来，作礼奉药云：小儿无知，愿出泉补过。应视坐石间，潺潺流衍，因名龙女泉。
挈瓶僧，尝挈瓶谒地藏，谈论竟日。去住无常，莫知所在。地藏示化后二十年，樵者于罗汉峰见之，颜貌清古，宛如昔时。后人因名其地为罗汉峰，又名罗汉墩。
金光洞有穴，可望而不能入。入则神光金色，充塞洞口。有致敬者，仿佛见金人像。相传地藏菩萨尝居洞中。
明罗世鼎诗：怪石陵空出化城芙蓉半壁晓清清说来好景谁曾见如此奇观我亦惊竹里云深疑路断松前岩险若天倾平生罪福凭何着万仞悬崖撒手行唐僧卓庵，住帻峰西石窟中，感观世音菩萨出现，因名其地为观音岩。
广福寺有唐人手钞四大部经。。水漂两函，岁久，忽发光，寻其处得焉。陈清隐有诗，见本寺条。又广福寺原在覆瓯峰下，后迁山上。前有二龙潭，可祈求雨泽。明景泰六年，黄山翠微寺僧显裕、崇广朝九华，过此，遇旱，祈雨，果应。里人请留，募缘重建。俱载纪胜。
纪胜载：明嘉靖六年，岁饥，九华山丛竹结实，延十余里。小者如米，大者如麦，中赤外青，甘食如饴，民赖以不饥。嘉靖十四年，复如是，活人甚众。有陆冈进。表曰：直隶池州府知府臣，据所属青阳县知县臣申称，嘉靖十四年六月间，本邑九华山竹实盛生如米，活人甚众。诚大异事，谨以上进者。臣等诚欢诚忭，稽首顿首上言。伏以竹生实而拟凤之来，诚为上瑞。出祯祥而为福之兆，可以前知。民乃粒而不费耕耘，国将兴而滋其养育。群生含餔之余，帝力何有于我？一物生成之异，圣德上通于天。恭维皇帝陛下，缉熙圣学，道统实承；经纶大经，孝思维则。郊庙成而礼制更新，天子建中和之极；禘尝举而异物适至，帝心孚孝享之诚。窃惟九华之山，实亦一方之胜。横亘数十里，高耸百余峰。猗猗菉竹，繁衍之实偶生；济济苍生，匮乏之忧顿解。不图劲节虚中之物，乃有济时救世之功。不稼不穑，居然而取禾。匪玉匪金，得之以为粟。诚自古所无之瑞，非寻常可致之祥。荐之郊、荐之庙，美逾九穗嘉禾；征诸地、征诸天，秀夺两歧瑞麦。兹实天意，夫岂偶然？良由皇帝陛下，敬天勤民之德，格于遐迩；尊祖敬宗之心，光于上下。是以远方草木，亦献珍奇。一介书生，荷蒙宠任。自分凡材庸劣，无补于明时。何期帝世嘉祥，乃见于敝邑。谨昧死采取龠合，上渎天颜。登荐粢盛，益光圣孝。伏愿圣心俯鉴，大德兼容。播诸声诗，纪一时之奇遇；传之简牍，遗千古之美谈。无任瞻天仰圣欣跃感戴之至，谨奉表随进以闻。
偃月池，在化城寺前。池中产莲，初无种。相传地藏居时始有。
东藏源东中峰上，有甘露泉，味甚甘美，如饮沆瀣。昔有禅师取以疗人之病，颇验。
纪胜载：兰溪王南塘游九华，阻雪，宿途中。梦一老人前曰：樵夫欲相害，公幸援之。明日行半山，闻丁丁声，则数人持斧斫古松。南塘愕然曰：求援者，松耶？因如所值予之。复构亭于其下，署曰一松。
明万历壬子冬，九华山大雪四十日，人物僵毙无算。忽来一老僧，偃卧甘泉书院岭北洞中。气候如温室，卧处气蒸蒸，汗沸如珠。土人见而异之，以饭茹进。随多少辄尽，亦有却而不食者。常不言，言即发人阴事。吴光锡访之，见其眉长面赭，目光如射；两耳际，茸毛少许，指爪如麻姑。谓光锡曰：尔识我睡虎否？再访之，不知所往矣。
九华深处有洞，广邃如堂，可容数百人。怪石成佛像，上悬钟乳若幢盖，旁列金黄牡丹、仙桂等花。有猎者逐鹿，偶值其胜，折花以归，人惊异之。及复往，遂失其所。
龙池，自五龙湾合流为十丈泉，注池中，传为龙之所宅。大旱取水以祷，辄雨。
倪云林云：员外年八十有二，颜貌筋力如四五十许人。为言：甫弱冠，遭逢明盛，初宰当涂。过九华，逢神人与枣食之，后梦寐中数数见之。今老而不衰，盖食仙枣力也。
宛雅三编载，吴简云：余登九华山半，见驴向人行乞状。询之，为从姑苏人来，至此伏地悲鸣，策之弗起。其主遂弃之，命山僧结茅居焉。十年于兹矣。首无羁络，不食田稼，闻梵音辄首肯。余异，而为之歌以志焉：朝发长江干，暮入九华道。扪萝陟岑云，曲径陵天表。怅望空山尘虑疏，欲证无生恨不早。道旁忽见郑綮驴，不是蹋雪灞桥初。掉头频向行人乞，饱去更衔芝草娱。伏地逡巡不逐队，应愧从前夸黔技。昔人悟道但闻鸣，驮经犹记西竺事。吁嗟乎！当年书画虽奇才，九良八骏安在哉？不如归伴刘安鼎，云中鸡犬胜龙媒。见光绪周志。
翟溥福，字本德，东莞人，永乐二年进士。除青阳知县时，九华虎为患。溥福祷告山神，虎即匿迹。
百岁宫无瑕和尚，敕封应身菩萨。肉身不坏，趺坐一龛，其左手提上齐眉。据寺僧云：本寺于咸丰时遭火灾，肉身于火势猛烈际，忽左手提高作遮火状，而火顿息。
施察，字曾省，宣城人。母操作过劳，术者言不能过五十。察日夜忧惧，数梦母寝疾，辄悲诧惊起。觉乃喜曰：固梦也，吾母幸无恙。尝为母祷于九华山，出一纸焚之，伏地良久，两袖皆濡泪。盖祝减己算以益母也。母竟以八十终。事载明史。
江西景德镇，清季有老僧募化饭碗，窑主坚不允。迨窑已发火，老僧复向顶礼，募化九华山百岁宫饭碗一个，以为纪念。窑主首肯，老僧忽不见。及火熄，全窑之碗俱有九华山百岁宫字样，致不能行销他处。乃运送该寺，以志灵感，而表信仰。
洞庵禅师，居伏虎洞二十余年，以虎为卫。老田吴氏多从之游。最敬信者首推吴翁尔俊。适玉林国师朝礼九华，指一处曰：此地山水环拱，若构兰若，代有高僧，嘱洞庵募地建置。其地产属尔俊，遂慨然布施。是夜，遍山松顶降生甘露，神人应兆，此甘露寺之名所由始也。洞庵说法传戒，一时释氏顿易旧习。至乾隆朝，传灯、优昙继席，宗风尤畅。咸丰洪杨之乱，梵宇全毁。至同治时，法源上人结茅于旧址，精修禅观。玉田唐公倡捐，修建殿宇，得复旧观。光绪戊戌，大航上人晋京请藏经以归。常贤嗣法三十余年，亦谨守律制，宗风不坠。玉林国师之悬记不爽也。
化城寺西里许，稍折而北，为拱金阁。明万历十四年，颁赐藏经，珍藏于此。至清嘉庆二年，僧端旵移经于化城寺之后楼。越数日而拱金阁灾，藏经得以无恙，讵非天龙拥护耶？
李志，鲍可大曰：有业捕蛙者，于九华溪坞中，夜捕得一巨蛙。蛙举两足，挽其两手，不少宽。其人求脱不能，时已四更矣。忽闻寺中早课钟声，蛙乃俯首西向，举两足若礼拜然。拜毕跃去，始得脱免，遂改业焉。见九华纪胜。
按旧志，于物产中，鳞介类多有味鲜、味美、可食等字。教人杀，赞叹杀之罪业，将随书册以俱长。故今悉削之，并搜录此段以警众。非唯体菩萨慈悲，亦孔子胜残去杀之微意也。
金陵琐事剩录：陈干宝分教建平。有舆人王旦六，每应役，多值死去。询其故，盖阴司取为勾摄使也。旦六偶附邻人船，往九华进香。事毕家，阴司复遣勾摄。阎君曰：旦六有善念，敬礼地藏菩萨，可免役。见九华纪胜。
永庆庵，咸丰时被毁。同治时，住持觉莲往通州募化。未至之前三日，远近闻木鱼声。及觉莲至，众知为神感，踊跃捐输。梵宇复旧，至今传为美谈。
赵桂馨，安徽合肥人，耕读为业。夫妇年逾半百，祇一子，名存金，入塾诵读。己未秋，存金感时疾，数日逝世。桂馨夫妇恸不欲生。一夕，梦地藏菩萨来慰之曰：汝子已于某处某宅借尸还魂，汝于年终来山，可得相见。馨觉，惊喜交并；然颇疑积想成痴，幻梦难信。唯既得梦示，不肯置之。遂于腊月，夫妇相偕朝山。甫至佛殿，一儿迎面来，大呼阿爷阿娘不置。询其姓氏里居，乃以赵儿生没因缘对。且面貌虽殊，音声未改。并云：菩萨救济，令得还魂。夫妇大喜，遂携归为子如初。其生身父家闻之，争执致讼。然子自述确系赵儿还魂，不愿遽归本宅。于是经众调解，往来两家，各作半子。此亦金史赵合得后，又一新判决也。桂馨于民国九年，送佛法无边匾额于山上，并纪其事本末。曹又新朝山见之，录其事略如此。许止净记安徽曹又新居士幼年多病。母韦氏，诣山进香，求菩萨默佑，痼疾得痊。因是，母子虔心奉佛。肉身塔者，菩萨藏身之胜地，全山香火之总汇也。善男信女，往来进香者，踵相接。而自塔前十王殿，下至白马亭街、化城寺放生池间，蜿蜒数百丈，道路崎岖，行者惮焉。韦乃发愿，俟家稍裕，为之修葺。临终，即以此嘱子勿忘。今十余年，又新虽服膺拳拳，终以工程浩大，未能举办。戊辰二月，观音圣诞，又新入山贡香。礼塔毕，于上禅堂前游览山景。忽见其母杂女众内，身负香囊，从正天门下。相距祇数十武，谛观容貌甚晰。乃急趋之，转瞬，遂失所在。因思此非母遗志未酬，现身点化耶？乃竭力募缘，以成母志。行见灵山胜境，路现庄严，可谓以孝顺心上报佛恩、普利有情也。许止净记癸酉初夏，又新君由皖赴浔，顺道到彭泽过访。自述修砌九华石路工毕，近两年，兼任中国红十字会掩埋事。辛未大水，在芜湖一带打捞溺尸，并掩埋冲决坟墓，所费不赀。而皆出己囊，不向外募分文，曾登芜湖各报。而近年营业，亦稍有盈余，足资挹注。且从前眼目昏花，今夜中能视细字。从前举步即喘，今能日行六七十里。非菩萨灵佑，能如是乎？请并记之，以劝来者。许止净再志民国己巳秋间，沪上通商银行谢君往九华礼佛，并设千僧斋。方施钱时，见一僧状貌异众，身有奇香；伸手受䞋，其掌特短，而指极长。心异之，疑为圣僧，急下拜顶礼。起而视之，杳不复见。殆罗汉应现欤！叶增寿言民国十八年有土匪欲来九华各寺行劫。先令一人伪为香客，宿百岁宫，探听各寺庙收入多寡，并察路径。夜半其人忽若中狂，跪于佛堂喃喃呓语。久之渐醒，乃自承实为匪类探消息者。僧众大惊，但亦不愿深究，即令其下山。通知各寺严加戒备，匪谋亦息。栴檀林比丘运田言上海法租界晏公庙，为清和尚，湖南人，姓余，字焕章。民国十五年冬，予旅居赫德路佛教净业社时，彼方在社当庶务员。越一年，始出家。自述彼旅沪数十年，开小商店，曾积数千金。以年轻，染沪上恶习，纳姬妾数人。身体渐不支，得喘气证，医药罔效，羸瘠已极。遂深觉五欲之苦，决意归依佛门，以求解脱。于某年正月发心朝九华，偕同伴数人，附轮船抵大通。宿店，次日预备入山。其时喘疾益剧，步履艰难。众见其状，劝在旅馆望山遥拜。谓以病不能登山，菩萨慈悲，自当原谅也。彼亦自觉疾甚，难任劳顿，遂目击同人各乘肩舆而去。独坐旅舍，自疚且悲。既而悔恨曰：吾不远千里来朝菩萨，岂以病魔阻我心愿？宁死于山径中，亦必上山一礼。而舆夫皆散，无可雇者。且加大雪纷飞，路绝行人。然奋勇直前之心不少馁，挈一小竹杖，冒风雪而进。中途雪封，不辨行径。忽见一老者来，因问欲往某庵，当从何去？老者指谓，向此蓦直去，不远也。未几，遂抵庵。问同伴先来者，则皆未到，心甚惊讶。时大汗如雨，急洗足换衣履。待食面讫，同伴各肩舆始到，相视骇绝。问：何能来此？述说情状。众谓：我等见汝病甚，乘舆且恐不耐其劳，何能步行九十里？且祇路径一条，何竟不逢而先到？此真菩萨不可思议感应矣。比夜安睡，沉疴顿失。礼敬下山，身体康强，比来时判若两人。至家后，疾终不发。因此，益坚出世之心矣。
民国十七年秋，彭泽李锦新偕谢、汪二人，同往九华晋香。舟过大通，李、谢登岸，汪独居船中。见卖灰包蛋者，价极廉，因购数十枚藏舱内，意欲带回家后，用以佐餐也。夕抵茅坦，天明上山，汪忽僵卧不能动。惊问其故，亦不自知，但觉周身软弱如绵。强扶之坐，旋即倾倒。众谓此必心有不诚，受护法神谴责，速当自省悔过。汪乃沉思曰：得毋昨日误买鸡蛋所致乎？嘱代弃之。李等上山礼佛，并代忏悔。汪在舟中，梦被人拘，呵曰：远道来礼菩萨，安可贪小利，带荤物。幸能悔过，免汝无罪。迨李等船，汪霍然愈矣。更沐浴上山，尽敬而返。
按：此等事类，敝邑彭泽蕞尔之地，即不可枚举。不唯本人夹带荤物，即家中人，或买鱼买蛋，虽未曾食，而进香者必有感觉，于衣衾中，现鱼鳞蛋壳等，故莫敢不敬。此诚大士不可思议威神之力也。不敬者有谴，则至诚者暗中获福，宁有限量？姑记一则，以例其余。至他处灵应，有李圆净所编地藏灵感录。以不在九华范围，例不能繁引矣。许止净谨识。
民国二十年八月间，有来山进香之某客，行至地藏塔前八十四石级下，忽晕倒卧地，不省人事。经塔僧悟舫为之念佛，一再向大士前祈祷，始苏。客自言曰：蓄谋杀嫂，以图报复。今既如此，自知忏悔，而不敢为矣。
菩萨度生，具四悉檀。施波罗蜜，六度首端。法雨普被，大众同餐。外护所托，王臣宰官。须达高踪，千古不刊。财法二施，功德等观。志檀施。
皇帝敕谕地藏寺。朕惟佛氏之教，具在经典。用以化导善类，觉悟群迷。于护国佑民，不为无助。兹者圣母慈圣宣文明肃皇太后，命工刊印续入藏经四十一函，并旧刻藏经六百三十七函，通行颁布本寺。尔等务须庄严持诵，尊奉珍藏。不许诸色人等故行亵玩，致有遗失损坏。特赐护持，以垂永久。钦哉，故谕。大明万历十四年三月日谕九华山地藏寺僧众。制曰：朕诚心印造佛大藏经，颁施在京，及天下名山寺院供奉。经首护持，已谕其由。尔住持及僧众人等，务要虔洁供安，朝夕礼诵。保安眇躬康泰，宫壸肃清。忏已往愆尤，祈无疆寿福。民安国泰，天下太平。俾四海八方，同归仁慈善教。朕成恭己无为之治道焉。今特差内官监太监汉经厂表白李官，赍请前去彼处供安，各宜仰体知悉。钦哉，故谕。大明万历二十七年闰四月二十四日敬礼慈尊地藏王，神咒善能灭定业。普救无边五浊苦，绍隆三宝种不断。智旭与法界众生，迷本净心，已造定业。无明所覆，不自觉知。故于今日，同婴苦报，远隔正法，遭遇魔邪。倒说大乘，诬毁了义。逐后世微绩，忘教主典型。设宣实道，反被讥诃。虽解真乘，仍亏智断。叹同修之落落，嗟外护之冥冥。果岂他尤，因原自造。唯扪心内悔，悲仰求哀。恭念地藏大士，无上医王，灭业真言。无边神力，定能拔三障苦，施三德乐。是以专心持诵，速望冥加。向持三百二十万、一百万、四十八万竟。今复为某等，各各有差，至心共持一百四十万。伏愿一切比丘，增长福慧，成就圣根。断世爱网，摧我见山。一切沙弥，志慕大僧，克臻净行，增修戒慧，弃舍幻缘。期许誓同先哲，举止不类时流。一切檀护，明识是非，了达邪正。以愿作众生之眼，将身为佛法之城。又愿各信净土玄猷，共勖乐邦妙行。具诸戒品，读诵大乘，深信因果，解第一义。常为人说法藏远因，弥陀现果。令诸有情，咸脱苦轮，毕获安乐。又愿智旭，与诸知识，互为主伴，恒转法轮。誓灭三涂定业，妙畅安养真诠。恭干三宝圣尊，同体摄受。
归命能仁无上尊，大孝大慈真法性。三乘权实众威神，愿赐哀怜垂摄受。弟子智旭，自惟夙障，缠此幻形。复以深愆，丁兹劫浊。三写乌焉，悲佛法之衰乱；五逆横作，痛国步之艰难。朝野无改过之心，缁素争覆辙之践。良由共识相种，恶业同牵。同分妄见，眚缘共起。彻底思惟，决无心外实境；由衷悔憾，须勤体内沤和。爰与同行，并集檀那，普为国王帝主，父母亲缘，土境万民，法界含识，顶礼慈悲道场忏法，供养历代知识道容。然香三炷，供常住三宝。又三炷，奉供幽冥教主，地藏慈尊。伏愿大行皇帝，灭毁像之重尤，解杀戮之积怨；顿蒙解脱，速悟无生。今日主臣，进贤远佞，发真实悲救兆民之心；捐利去名，竭真实不顾身家之悃。次愿我等各各生身父母，历劫亲缘，师友知识，眷属檀护等，已命过者，长辞八难，托质九莲。今现在者，不受兵祲，永离惊慑。又愿执劳运力，助营福业者，一念无私，共转国家之祸乱；三轮不昧，等消君父之愆尤。又愿见闻随喜，广及法界众生，普植良因，等成妙种。空五浊之幻染，证三德之性真。尽虚空界，悉悟圆常，智旭乃当成等正觉。
吾人最切要者，莫若自心。世间善明心要者，莫若佛法。然佛法非僧不传，僧宝非戒不立。戒也者，其佛法纲维、明心要径乎！慨自正教日替，习俗移人；髡首染衣，不知比丘戒为何事。一二弘律学者，世谛流布，开遮持犯，茫无所晓。况增上威仪，增上净行，增上波罗提木叉乎？又况依四念处行道，增心增慧以成三聚五支者乎？嗟嗟！三聚五支不明，谓大乘僧宝，吾不信也。僧既有名无义，谓传持佛法，明了自心，吾尤不信也。坚净信菩萨悯之，以问释尊。释尊倍悯之，委责地藏大士。大士更深悯之，爰说占察善恶业报经，经曰：恶业多厚者，不得即学定慧，当先修忏法。所以者何？此人宿习恶心猛利，现在必多造恶，毁犯重禁。若不忏净，而修定慧，则多障碍，不能克获。或失心错乱，或外邪所恼，或纳受邪法，增长恶见，故先修忏悔。若戒根清净，及宿世重罪得微薄者，则离诸障。又曰：虽学信解，修唯心识观，真如实观；而善根业薄，未能进趋，诸恶烦恼，不得渐伏。其心疑怯怖畏，及种种障碍。应一切时处，常勤诵念我之名字。若得一心，善根增长，其意猛利。当观我及诸佛法身，与己自身，体性平等，无二无别，不生不灭，常乐我净，功德圆满，是可归依。又观自身心相，无常、苦、无我、不净、如幻如化，是可厌离。如是观者，速得增长净信之心。所有诸障，渐渐捐减，此人名为学习闻我名者。若杂乱垢心，诵我名字，不名为闻，以不能生决定信解。但获世间善报，不得广大深妙利益。嗟嗟！由此观之，戒不清净，二观决不易修。二观不修，一实何由证契？而欲戒根清净，舍忏悔持名，岂更有方便哉？且持名一法，自其浅近言之，愚夫愚妇，孰不能矢口？自其深远言之，不达法身平等，杂乱垢心，不得名为闻矣。故知以二观为指南，能修二观，方为闻菩萨名。以闻名为方便，真实持名，便是圆摄二观。故名闻障净，障净戒得，戒得定慧发生，定慧而一实证入矣。明心见性，是真僧宝，真传佛法。吾辈生末叶，闻此真法，宜如何努力以自勉也？
大法久湮，人多谬解。执大谤小，举世皆然。然地狱众苦，已随其后；喑哑余报，复更难穷。故地藏慈尊，大集会中，现声闻相，世尊广叹胜德。且较云：假于弥勒、妙吉祥、观自在、普贤，殑伽沙等大菩萨所，百劫至心归依，称念礼供，求诸所愿；不如一食顷，归依称念礼供地藏菩萨。以久修坚固大愿大悲，勇猛精进，过诸菩萨故也。盖末世驾言大乘甚易，躬行僧行实难。宁知废小谈大，并大亦非。悟大用小，即小本胜。故法华诫弘经者，必依四安乐行。涅槃极谈常住佛性，尤扶戒律。大士功德独胜，得非亦在此乎？智旭深憾夙生恶习，少年力诋三宝，造无间罪。赖善根未殒，得闻本愿尊经，知出世大孝，乃转邪见而生正信。仍以谤法余业，辛勤修证，不登法忍。每展读大士三经，辄不禁涕泗横流，悲昔日之无知，感大士之拯拔也。因念浊智流转之日，同此过者不少；敬宗十轮，并本愿、占察二典，述此仪法。庶几共涤先愆，克求后果，不终为无依行乎！未登无生正位，皆可修之，无论初心久学也。
唯圣罔念作狂，唯狂克念作圣，此危微的传也。佛法亦尔，一念迷，常寂光土，便成阿；鼻地狱一念悟，阿鼻地狱，便是常寂光土。所以地藏本愿，直与华严同一血脉。试观华严世界，即空即假即中，不可思议。地狱众苦，亦即空即假即中，不可思议。华严明自心本具之净土，令人知归；地藏明自心本具之苦轮，令人知避。一归一避，旨趣永殊。而归亦唯心，避亦唯心，心外决无别法。儒所谓：道二，仁与不仁而已。危乎微乎！善利分舜跖之关，去存为人禽之别。熟读本愿经，不思自觉觉他、出地狱归华藏者，必不仁之甚者也。警心居士悯之，遂毕世受持，兼以劝人。予谓适发此心，地狱苦轮便当顿息。欢喜为序，代法界众生普劝云。
释迦佛谓定业不可救，所以寒造罪之心。地藏菩萨说，所以慰穷途之客。旭，少习东鲁，每谤西干。承观音大士感触摄受，后闻地藏本愿尊经，始发大心，誓空九界。今得与僧伦，染神乘戒，皆慈愿冥加，不可诬也。爰念娑婆弊恶，惑业苦三，如恶叉聚。无上醍醐，悉成毒药。持律者，唯事衣钵，作犯止持，茫无所晓；习教者，唯事口耳，禅那理观，瞀无所得；参宗者，流入机境，播弄精魂，心佛真源，毫无亲证。净土一门稍切时机，亦苦多成退托，未合不思议大乘。良由业重障深，浊智流转，虽有圣者，末如何也。唯地藏慈尊，悲深愿重，专愍刚强。尚能转我当年殷厚邪心，使得正信出家；岂难转大地众生无知过犯，使归真际乎？故于三宝前，发心欲造万佛铜殿，中供大士，永镇九华。爰受一食法，结百日坛，持五百万。又化大心缁素，或持十万，或百千万，共成十万万，表三千大千世界数。以其总数，供大士像中，作尽未来广化十方左券云。
洪钟具无边音性，一击而顿彻铁围；地藏圆同体大悲，瞻礼而顿蒙与拔。幽冥之觉悟可期，现在之障缘宜转。灵峰心怀礼公，既已铸钟打钟，复思是像作像。虽丹青刻画，咸皆性同虚空。而炼就纯钢，可表坚固不坏。四德非尘，藉一尘而圆显；三身无像，藉影像以妙彰。寄语高贤，共行檀施。助铁者，如正因心发，法身妙果可登；助炭者，如了因心发，般若光明可悟；助食用者，如缘因心发，解脱神通可基。从大士而发其心，正是全性起修；由众信而成此像，正是全修在性。如是事、如是理、如是因、如是果，真语实语，谛思谛行。
易曰：积善之家，必有余庆；积不善之家，必有余殃。书曰：惠迪吉，从逆凶，唯影响。作善降之百祥，作恶降之百殃。因果报应之说，未尝不彰明较著于世间也。但儒就现世论，未足尽愚者之疑情。自释典入支那，备明三世果报，益觉南宫所悟，及孔子尚德之称，事理不诬。然三藏权诠，祇明因缘生法，未直明因缘无性，故云：佛能转一切业，不能转定业。逮大乘会中，始广明格外深慈，建胜异方便。依万法唯心、缘生无性之理，设取相、无生二忏，以通作法之穷。然后罪无大小，障无浅深，依教行持，悉堪消灭。如赫日当空，霜露顿收也。昧者谓重罪可忏，开造罪门，盖不唯罔识佛菩萨之弘慈，亦岂知儒者之了义？孔子曰：过而不改，是谓过矣。忧悔吝者，存乎介；震无咎者，存乎悔。盖明示人以自新之端矣。夫罪有重轻，事非一概。世法不能治，佛法治之。作法不能治，取相治之。取相不能治，无生治之。则究竟离苦解脱之法，不得不归功佛门，又不得不归功观音、地藏诸大士也。观音应十方世界，尤于五浊有缘。地藏游五浊娑婆，尤于三涂悲重。如父母等爱诸子，而于幼者及无能者尤所钟情。此占察善恶业报经，诚末世多障者之第一津梁也。坚净信菩萨，殷勤致请释迦牟尼佛，珍重付嘱。三根普利，四悉咸周，无障不除，无疑不破。三种轮相，全依理以成事，故可即事达理。二种观道，全即事而入理，未尝执理废事。又复详陈忏法，即取相，即无生，初无歧指。开示称名，观法身，观己身，顿同一致。乃至善安慰说，种种巧便，不违实理。此二卷经已收括一代时教之大纲，提挈性相禅宗之要领，曲尽佛祖为人之婆心矣。予依经立忏，程用九居士捐资，并募善信助成之。此正欲立立人，欲达达人之极致也。谁谓学佛非儒者分内事哉？
予每谓地藏本愿一经，当与八十一卷华严并参。华严明佛境界，称性不可思议。本愿明地狱境界，亦称性不可思议。一则顺性而修，享不思议法性之乐；一则逆性而修，受不思议法性之苦。顺逆虽殊，全性起修，全修在性，一也。一念迷佛界不思议性，则常寂光土应念化成刀山剑树、炉炭镬汤；一念悟地狱不思议性，则泥犁苦具应念化成普光明殿、寂灭道场。迷悟虽殊，性德无增无减，又一也。然性德虽无增减，非逆顺不属迷悟。而迷之为九界逆修，遂感分段、变易二死苦报；悟之为佛界顺修，遂成菩提、涅槃二种转依。迷为三惑，悟为三智。逆修为十恶五逆，顺修为六度万行。生死为三界四相，转依为三身四德。苦即法身，惑即般若，业即解脱。谚谓：推人扶人，只是一手；赞人毁人，只是一口。大佛顶谓：如水成冰，冰还成水，讵不信然？然则芙蓉九朵，信可与华严九会，同其表法。岂谓地藏本愿经仅谈地狱因果事相而已？况华藏世界，安住大莲华中；如来成道，亦坐宝莲华。而优钵罗、波头摩等地狱，亦复名青莲华、赤莲华。可见一名、一喻、一事、一法，皆悉具足十界，在当人迷悟顺逆何如耳。不思议法性，体非群相，不碍诸相发挥，又奚闲于地狱及寂光哉！愿诸开士，率诸檀越，即以此为顺修因缘，开发正悟。则铁围两山，即是金刚菩提道场。无令火焰幻作金莲，斯大妙矣。
福田有二：曰敬，曰悲。敬田，以田胜；悲田，以心胜。供舍利，而福等虚空，敬田也。泽及枯骨，万世称为仁主，悲田也。一田功德，已不思议，况悲敬具足者乎？夫罗汉四果，证入无生，永离我执。既入涅槃，不爱枯骨。凡夫比丘，未断思惑，傥尸骸暴露，则神识不安。神识不安，可悲也；堂堂僧宝，可敬也。矧凡圣莫测，神圣渊府，龙蛇混居。安知肉眼所谓凡僧，非即大士曲示乎？是故随供一骨，罔不具悲敬二田。九华为天下第一名山，乃荒原暴骼，悚目伤心。予初到山，首以此事经怀。适有众耆，快为鼓舞。不揣陋拙，倡作先声。其有见闻随喜，无论若缁若素，若少若多，既投最胜之因，必克无上之果。敬则成佛道而有余，悲则度众生而无量。系以偈曰：僧相堂堂，福德之海；纵令朽骨，福性奚改？起塔供养，应至梵天；况复丈许，讵云不然？大士示形，遍在生死；青淤朽骨，黄金锁子。弹指合掌，的的真因。谁为证佐，妙法华经。
向年托迹宝山，于一切精律行者，作地藏大士想。即一二不拘小节者，亦作志公、济颠等想。圣道场地，龙蛇混杂，凡圣交参，不敢以牛羊眼妄测，自招无间重罪也。适闻山中稍稍构难，虽大菩萨示现作略，然经云：宁破千佛戒，莫与外人知。又世典云：胡越人相为仇敌，及乘舟遇风，则相救如左右手。九华实地藏慈尊现化地；山中大众，无非地藏真实子孙。不知历几劫修行，到此名山福地。乃为小小一朝之忿，遂使智不若胡越同舟。非所谓一芥翳天，一尘覆地者耶？不肖智旭，少时无知，毁谤三宝，罪满虚空。仗地藏大士深慈厚愿，拔我邪见，令厕僧流。故今日称地藏孤臣，山中大众，皆吾幼主。臣无轻君之念，而有谏君之职。唯是诚惶诚恐，稽首顿首，遥向宝山，披陈忠告。唯愿众师，各各舍是非人我之心，念法门山门之体，同修无诤三昧，永播大士道风。古人云：官不容针，私通车马。又云：家无小人，不成君子。纵有实非大士真实眷属，亦须慈恕，令其渐种善根可也。
天界盛和尚曰：世人只知念救苦救难观世音，而不知念救安救乐观世音。此开天辟地之论，人皆罔识其旨。余特拈出，为大安大乐者，作一还丹引子耳。悲华经云：弥陀如来，于往昔劫中，为无诤念王。弃舍国位，同不眴、尼摩两太子出家，誓成正觉。不眴即观音大士，尼摩即势至菩萨。此皆从安乐中服还丹妙药，自救而救诸众生者也。九华大夏庵空生上座，德高腊长，以兴创为行、救世为愿。复于本庵西，建一大悲阁，使十方佛现，同兴赞叹之词；一乘法分，共起悲仰之心。何安乐之不舍，苦难有不急救者哉？愿诸信心，纵不能如无诤念王弃国舍位；盖互相汲引，作施度胜因，亦可以救安救乐。何莫非观音大士现身说法也欤？又何莫非还丹妙药也欤？是为引。
九华山，古号九子山，崛起大江之东。揖灊庐于西岸，俨削成于天外。旁临千余里，高峰峻岭臣焉，连岗走陇子焉。自元气凝结，几万斯年。六朝建都，此为关辅。人视山而天长，山阅人以波逝。其间圣后贤臣，咏歌迭兴。言不及者，兹山屈焉。开元末，有僧檀号，张姓，自郡馆至。为乡老胡彦请住，广度男女。触时豪所嫉，长吏不明，荧其居而废之。时有僧地藏，则新罗王子金氏近属；项耸奇骨，躯长七尺，而力倍百夫。尝曰：六籍寰中，三清术内，唯第一义，与方寸合。落发、涉海、舍舟而徒。睹兹山于云端，自千里而劲进。披榛援藟，跨峰越壑，得谷中之地，面阳而宽平。其土黑壤，其泉滑甘。岩栖涧汲，以示高洁。曾遇毒螫，端坐无念；有美妇人作礼奉药云：小儿无知，愿出泉补过。应视坐石，石间潺潺，时人谓九子神焉。素愿写四部经，遂下山，至南陵，有俞荡等写献焉。自此归山，迹绝人里。逮至德初，有诸葛节等，自麓登峰，山深无人。云日虽鲜明，居唯一僧，闭目石室。其旁折足鼎中，唯白土少米烹而食之。群老投地号泣：和尚苦行若此，某等深过已。出泉布，买檀公旧地。敢冒死请，大师从之。近山之人，闻者四集，伐木筑室，焕乎禅居。有上首僧胜瑜等，同建台殿。楩楠豫章，土地生焉，断而斫之。珷玞琪琼，不求他山，肆其磨砻。开凿澞涧，尽成稻田。相水攸潴，为放生池。乃当殿设释迦文像，左右备饰。次立朱台，挂蒲牢于其中，立楼门以冠其寺。丹素交彩，层层倚空。岩峦队起于前面，松桧阵横于后岭。日月晦明以增其色，云霞聚散而变其状。松声猿啸，相与断续，都非人间也。建中初，张公岩典是邦，仰师高风，施舍甚厚；因移旧额，奏置寺焉。本州牧贤者到寺，严师之敬。西江估客，于云外见山，施帛若干疋，钱若干缗，焚香作礼，遥以祈佑，师广德焉。况亲承善诱，感悟深哉！旁邑豪右，一瞻一礼，必献桑土，岂诸牧不合礼焉？富商大族，轻其产哉，道德感也。本国闻之，相与渡海。其徒实众，师忧无粮。发石得土，其色青白，不碜如面。夏则食兼土，冬则衣半火。无少长，畬田采薪自给。其众请法以资神，不以食而养命，南方号为枯槁众，莫不宗仰。中岁领一从者，居于南台，自缉麻衣，其重兼钧。堂中榻上，唯此而已。池边建台，厝四部经，终日焚香，独味深旨。时年九十九，贞元十年夏，忽召徒告别，罔知攸适。但闻山鸣石陨，感动无情。将示灭，有尼侍者来。未及语，寺中扣钟，无声堕地。尼来入室，堂椽三坏，吾师其神欤！趺坐函中，经三周星，开将入塔，颜状亦如活时。舁动骨节，若撼金锁。经云：菩萨钩锁，百骸鸣矣。基塔之地，发光如火，其圆光与其佛庙，群材缔构，众力保护。施一金钱。报一重果。下为轮王，上登圣地。昔有护法良吏，洎施力僧檀越等，具刻名于石。深疾后代不能立殊绩以济众，又不能破除余财、崇胜因缘。啄腥膻、顾儿妇，生为人非，死为鬼责，悲哉！时元和癸巳岁，予闲居山下。幼所闻见，谨而录之。孟秋十五日记。
建五溪桥亭、楼、坊记五溪之水，源出九华，北流梅根，入大江。溪桥去九华不二十里而近。登桥望天柱、云门诸峰，宛如图画，诚邑中胜概也。溪不甚广，春夏水涨，漂迅不可航。旧有桥，桥之西有小山，上有玩华亭址，乃都宪彭公命建。亭废碑蚀，独溪山之胜存耳！夫桥之造，不一人，亦不一次，就工者鲜。如石垛木梁，乃兵宪冯公镇池时营也。岁久腐欲倾。万历四年二月，余始到，逾桥，危之，暂命支以木。三四月间，洪涛冲，大倾矣，往来人病涉。欲桥渡且弗得，矧冀亭榭楼阁之一登览乎？夏五月，按台唐公，道经桥，见圮甚，目余修之，云：此王政之一端也。余随召工度费，人人有难色。且曰：非数千金不可。余思，时诎举嬴，安敢轻议。又逾月，因候送兵宪公，同步至玩华亭址，观之，亦云：有司政务，不可缓。余乃谋诸邑耆民吴仕范、章元缙、章士杰、徐世广、熊镗、王致佑、陈宗贵、李文林、汪廷衢、章允中十人，靡不欣欣承焉。又据案草疏，授僧人了瑾，遍募通邑大夫士庶，施财助工，余首捐俸为倡。通邑之大夫士庶，咸多寡悦输，计簿可得六百余金。择九月初三起工。十耆民，同委官施表臣等，竭心殚力，先以十数桔槔，运水别流。合溪作三泓，每一泓阔三丈，高二丈七尺左右有差。下筑松桩于沙，为桥垛驻脚之基。基固，方以石。石采于溪傍之山，用匠几三百人，费七百金有奇，民工无算。至五年三月初，桥将告成，适按台唐公又经此，睹其壮固，喜甚。兵宪公始以工大难就为恐。既见次绪，尤喜甚，而又有复旧亭之命矣。余亲诣桥西山额，去遗址数武，得一旷坪，命工开筑。为堂三楹，堂之上，构亭一座。少侧，对华亭之左，取旧毁四峰庵所供神像，庙之。庙之前，为小室，设床帐，备往来宦游者憩焉。桥西建石华表四柱；桥东建楼三大间，下周以砖石，上开八窗，立一佛龛于中楼。前左建关王祠，择一黄冠守之，并守楼中什物。右建碑亭，藏新旧诗文刻石。楼台亭榭，东西峙立，屹然焕然，一大观矣。向桥圮，人欲渡且艰；今游者玩者，目眩而应接不暇；行旅心急而步迟，恐不毕其览焉。凡慕九华之胜者，过此亦少酬心赏，奚俟登化城、上东岩乎？是役也，按台唐公首命之，兵宪冯公、大府王公，共主之；二府俞公、四府吴公协赞之，三府范公乐成之。勤其役者，十耆民为最。环溪百姓，承委人役，孰不宣力效劳？于余何与哉！桥，募金所建。亭堂坊庙，赎金所建。楼，十耆民所建。桥名化城，堂名玄夷，亭更名望华，楼名阳华，皆兵宪公之命名书额也。工完首末，共十七阅月，谨记之以遗后云。
清圣祖二次遣使进香、供银并赐额，及高宗赐额记光绪庚子，青阳县训导兼理教谕周赟，重修九华山志，云：查乾隆年间所修旧志，并未载康熙、乾隆御笔赐九华山两额，疏忽实甚。谨按康熙四十二年癸未，圣祖南巡，驻跸江宁府。时二月下旬，将届五旬万寿；两江总督阿山、安徽巡抚喻成龙、兵部侍郎胡曾恩等扈驾，因同奏青阳县九华山为地藏王道场，灵感昭应，各建醮祝厘。蒙俞旨，遣包衣昂邦赫奕、内侍李环、太仆寺少卿格尔芬至九华进香，并赐银三百两为供。康熙四十四年乙酉，圣祖南巡。三月銮驻江宁时，安徽巡抚刘光美随侍行在，以九华山额奏请。蒙御书九华圣境四大字以赐，钩摹制额，悬化城寺；而恭藏宸翰真本于寺后之藏经楼。楼固有明万历朝所赐藏经也。康熙四十八年己丑有旨，分遣内府诸臣加礼山岳。特命内务府广储司员外郎乌尔胡至九华进香，并赐银百两为供，此九华山初蒙赐额也。乾隆三十一年丙戌，两江总督高晋复以九华山额奏请。蒙高宗纯皇帝，赐御书芬陀普教四大字。三月十一日，江宁布政使普福赍奉到山，钩摹制额，悬化城寺。仍恭藏宸翰真本于藏经楼。此九华之再蒙赐额也。咸丰七年丁巳八月，兵戈扰青阳，九华化城寺、地藏塔及诸禅院僧寮，悉遭灰劫；独藏经一楼，岿然灵光。即楼中藏经多遭蹂躏，残缺已多；而玉检金泥完好如故。知我圣祖高宗德弥大而泽弥长矣。赟以今次修志，宜恭纪盛典，登诸卷首，以光简册云。
盖闻须弥芥子，蕴山移海涌之仪。一笠三千，遍日轴风轮之界。是以微尘洒霰，摩宝刹于苍穹；半指惊雷，敞琳宫于碧落。载飏西土，厥有化城，天竺国部佛场也。匪曰幻区，实惟灵域。霄垂薝卜，香写妙金之楼；掌出莲花，蕊结丽琼之苑。炯然霞立，岂引墨之能趋？屹尔翚联，非填鍮之可埒。九华化城寺，所为思承慈力、奕锡嘉名者也。寺始于晋隆安之五年，初名九华。唐建中初，郡守张岩表请敕赐今额，天竺杯渡禅师所筑也。师谓：忘言种觉，实绝累于后乘；寄像声形，可启机于前路。采基悬崿，响木流泉。甘露初开，法吼斯震。辨百非于双树，标四谛于鹿园，盖其胜也。莅郡三载，簿牒为勤。慕凭九子之峰，不异千华之海。顾以道凉教轶，耽委迷源。客侣缁俦，变山为市。悯兹沈惑，竭虑廓清。庶几不染之波，宛转白毫之照矣。乃饬巾车，聿登药地。岧峣蜷蹇，藉三休而始臻；窈窕虚骇，历朝宿而未竟。睇瞻崇宇，踯躅层阿。巇外坦中，旷同国部。注音蒙谷，旋光上枝。洵宾帝之三干，栖真之五会也。阅祀久远，以迄于今。藓碣蓁榱，丹零坚豁。愿濯镜水，淬以慧斤；建鼎作新，用晖庭陛。为忆灯明塔拥，多宝梦于方舟；天乐瑶幢，云罗团于芝盖。景祇林之胜事，扬狮座之芳风。是以临岩置墠，驾岳排棂。四柱轩廊，八袭丰殿。列陈绣壁，旁达玉厢。闲则虹霓，纵横旃罽。彤彤翼翼，有赫其容。若乃玫瑱居楹，银黄拂户；纷奇映彩，合沓交持。盘螭夭矫，势乍举而复还；威凤回翔，哕将鸣而更戢。雕甍腾镌，钿砌斜规。煜爚镮铺，玲珑绮欂。无飙自吟，不涤而净。息心圣所，迥不逾斯。至于沿窥泛滟，仰视上都。级亭盈而媚空，色青荧而偃覆。经声递续，天梵遥闻。荡浴星河，铿鍧岚巇。又湖陁炜相，瀛閦之极观也。经始春妍，告圭秋静。法华推轸，兜率延扉。敬愿诸佛弟子、同行禅师，抱珍飞锡，常住法门。以定慧为文质，以戒忍为刚柔。乳衡台之秘踪，传不二之精义。奖导群有，化起大千。圆韫三明，学升十地。巩皇图于永谧，戴佛日以长辉，猗欤盛哉！衣带骈珠，化国辟金绳之智觉；巑岏挂月，峰莲系宝筏之津梁。二尊分座，如对鹫山。千帙发题，若依鳌藏。聚沙合掌，颂祝无疆。铭曰：匪水在空匪月在岑昙披芝偃熊熊化城池开阿耨会接罽宾黄金布地转大法楞九十九峰莲开八面虎伏烟钟狮吟雪涧万行求珠群魔革电止火抽薪摧锋淬剑经声天语禅喜来游图澄驻笠波什停辀犍陀单闳京洛罗浮开宗阐教风流十洲日为车马虹垂楼观八神擎室百灵绕梵宸居星辅扶舆幽赞万春方茁千龄始旦江南九华，崖壑树石，奇秀甲天下。自闵让和施山、金地藏开山以来，缁流云集，精舍星罗。余久宦池上，数来山中，始得吾洞安。洞安居虎洞二十余年，默坐石窟，以虎自卫。老田吴氏多与游，最敬信者，唯吴翁尔俊焉。一日，玉林国师云游九华，属洞安募蒲团地，建丛林；尔俊慨然以山业施之。是夜，满山松顶，降生甘露，神人应兆，此甘露之名所由始也。余念释子多不受戒律，两请登堂为之说戒。一时托钵披缁者，顿易旧习，今遂成净土焉。余尝访尔俊于洞安座上，风骨如岩松野鹤，雅与洞安相似。且闻尔俊至性孝友，幼失母，偕弟，从尊人华川君客西江。尊人疾不起，旅殡如礼。时年甫十三，弟九龄，归理旧业，复孑身负骸骨以归。弱弟相依，易衣让食。晚年好山水，喜浮屠，凡佛缘法会，皆赖总持。又兴祀典、睦乡邻，敦伦乐善，始终不倦，盖天性过人远也。昔子韶亲征山，学佛而后知真儒。鲁直从晦堂，闻樨而悟无隐。则余之与洞安、尔俊游，岂徒然哉？更闻洞安，俟了大众事，仍归虎洞。尔俊长斋绣佛，日居化龙冈，课读督耕之。两人固足继金地藏、闵让和之迹，而堪与兹山兹林永垂不朽也！是为记。
佛寺之兴，多与名山水相表见，而九华之化城，则其尤著者。世谓九华奇秀环峭，当与岱宗乔岳、天台庐峨相并峙；特以地僻江左，其迹若泯若没。唐至德初，地藏自新罗国航海而来，卓锡九华，聚其学徒，屡着灵异。太守张岩身亲护法，为之创寺，奏请赐额化城。后此，高僧名贤，流连化城，趾相错。其担簦而拈花坛坫者不一人，留玉带以镇山门者不一事。明初建立丛林，相沿福庆与道泰主之。泰为天童弟子，敕赐京万寿戒坛宗师。至周金与新建，印去文留，俨然明镜台空，一任隔帘钗堕，将心安心，无非露柱风幡。万历中，量远赴京题奏，御前颁发白金重建。复赐额，敕封护国肉身宝殿。并赐量远紫衣、经宝、佛像外，建祝寿殿。黄金宝塔，灿耀日星。其敕书诸宝像，犹有存者。然此俱成往迹矣，不具纪。纪今之化城寺，其放光振响也更盛于前。柱其功者为太守喻公。公分理是邦，德信而风和。政暇，时一来游，与山僧证可。瞩化城之颓敝不立者，悉去而鼎新之。自庀材，及落成，凡若干月。涂以丹漆，像以泥金，铭禅师杯而驻地藏锡。自有华以来，骑驴伏虎有石。赵知微种桃有观。费拾遗、王季文，有宅。杜荀鹤十哲有别业。宋超、滕子京，有堂。阳明有书院，有配享精舍。湛甘泉有亭。施天柱有讲台。凡有一建白，即有一堂奥。万派千流，众川一月。华山九子，太守顾而乐之，命余记以一言。余时为属吏，方为公勒日月、镌姓名；即以记事之言而授之石也可。
化城东，一峰蜿蜒为东岩，地藏焚修初地也。有洞曰堆云，岩曰宴坐。峰峦峻绝，高插云表。俯瞰数百里，泉飞岫立，如列掌纹，真九华一大观也。四方之登山者，岁不下十万人。佛号连天，哀求冥福。一谒法王塔，辄踉跄而去。其陟东岩者，百无一二焉。夫东岩去化城，高不逾二里许。苟能持半日粮，陟巅远眺，凡九十九峰之奇秀，足虽未历而目已全摄。其梯航跋涉之苦，亦差足偿也。而顾祈福者多，探奇者少。即一崖而登者尚寥寥；他如危峰刺日、鸟道盘云，为游屐之所不能蹑者，又何怪其千载芜没空山也哉？乃世搜探不深，而妄以为九华可望不可登。又私讶地藏栖真，何甘处湫隘之化城，而不择一奇秀处居之？抑知九华之奇秀聚列于东岩，当地藏卓锡时，早已尽抉其灵奥而纳之袈裟半臂矣。曩王姚江所礼周金和尚，即其地。嗣僧普通，承先启后，思所以修创而庄严之。行将募鼎建，因余有檀护之谊，丐予劝募。予思语人以山水，人卒莫之解；唯藉佛力以倡焉，自有群起而应者。因聚族属而语之曰：余家乘所纪远祖用之公，最初与地藏遇，赋诗垂赠，有慕道相逢之叹，事迹甚异。吾，吴之子若孙，与地藏之子若孙，夙有因缘；又何惜此片地，不力新之以彰神圣之遗迹？诸父老咸感此语，欣然解橐，不日而工役聿兴。先为之殿以焚修，次为之堂以收东南诸胜。复面东为楼，楼下为轩，以憩游客。其制弘丽缜密，颇与岩洞之胜相称。余于落成而登览之，叹曰：佛力之感人若此哉！夫山水冷趣也，唯佛果冥福，辄能热人之中。故海内佳山水，每盛于一二香火仙佛之宫。而游人之筇屐日多，山灵之声价反日减。吾恐殿成以后，其宽敞足以纳客，金碧足以炫人，梯航来者，将于于登焉。安保他时东岩不如化城喧杂，以致香火盛而山水掩也乎？爰勒此语于石，愿后之来游者，因法王之胜迹，以探崖壑之幽奇，庶于地藏卓锡清净之初心，不至相左也夫。
尝读南史，武帝就王骞市田，施大爱敬寺。唐元载、王缙、杜鸿渐喜饭僧徒，而京畿之丰田美利多归寺观。李玭以俸赎田，奏复善权寺。盖古之薰修身田者，亦必资乎命田。而有恒心者，须有恒产，岂唯吾儒然哉？岁嘉庆癸酉，余登九华，谒金地藏于化城寺。乘兴陟其巅，曰天台峰。见境界清幽，僧皆苦行。因思化城左右，开凿澞涧，尽成稻田。唯此天台，求黄粒稻不可得。苍松一坞，任种菩提。翠石千寻，只生灵药。倘严冬之际，雪封山磴，烟断斋厨，岂能托众香钵，入舍卫城乞食耶？爰出橐金，买峰麓伏龙桥侧田若干亩，施于招隐庵。聊以岁入之租，少助伊蒲之馔。昔栖霞素庵禅师，欲置千田以供僧众，比示寂时，得三百有奇。其徒复丐袁主政作，且募足其数。若余之区区者，仅足充蔬僧之一饭耳。顾田虽千亩，施不一人，要由怂恿而成，累积所致。有与余同志者，争扶净土，广献芳畴。庶几诸佛弟子，藉常有之赀，为自然之食。无劳饭墡，复免干人。莫不面壁潜修，心田普润矣。或曰：佛氏有福田三种，次为功德田。谓是田即功德田也，则吾岂敢？
九州之域，五岳而外，九华实居四大名山之一。奇峰畯崿，缥缈霄汉，如青莲华，争开竞发。烟云蓬勃，翠紫万状，信为东南第一胜境也。唐贤李白尝游兹山，以其峰峦秀美，有九芙蓉之异，遂易名曰九华。开元季年，金地藏自新罗至九华，岩栖土饭，苦行十余年。至德初，诸葛节等，拓僧檀公旧地，建殿宇，延地藏居之。建中初，刺史张岩奏请寺额，名曰化城，遂为地藏道场。厥后兴废不一。明万历间，先后敕赐藏经，庋于寺之后楼，供奉虔肃。国朝，香烟日盛，灵应逾常。康熙乙酉年，圣祖南巡，赐御书九华圣境扁额。乾隆三十一年，高宗南狩，复赐芬陀普教扁额。天使频临，奎章叠锡，璇题银榜，照耀云泉。斯山遭遇之隆，千古所未有也。迨咸丰七年，干戈蹂躏江南，而山中之梵宇琳宫，悉遭兵燹，唯藏经楼岿然独存，殆有神护焉。而焚山股匪即战败，尽歼于江，灵爽昭然，于斯可见。洎乎寰宇底定，民气未苏，而灵山诸刹，犹未复兴，殊阙典也。光绪己卯春，芳假归故里，尝诣兹山，一展宿愿。瞻眺之余，见夫寺院倾颓，一片荆榛瓦砾，为之慨然者久之。道出大通，晤吴君淦纵谈及之，互相唏嘘。盖亦有志未逮，毅然愿任其劳。予至津门，告诸二三同志。因募款有成，寓书吴君，谨卜于己丑春，王正月，鸠工庀材，依旧址而经营之。落成于辛卯孟秋月。昔之榛芜荒秽者，至此而煌然焕然，顿复旧观矣。凡费制钱一万六千三百余缗。总其事者，为贵池吴君淦。襄事者，萧君春庭，佛陀里僧守镇、纯心，龙庵僧守安，通慧庵僧法轮，栴檀林僧福星。劳瘁不辞，实事求是，俾共底于聿观厥成也。因叙颠末，泐诸珉石，以诏来兹。后有作者，更闳肆而益拓大之，是则予之厚望也夫。
九华山为地藏道场，梵刹之众，称极盛焉。考地藏初至，实栖东岩，后乃建化城寺居之。其翼寺之东西者，为僧寮。外此若东岩故迹及百岁庵、祇园、甘露诸刹，则皆丛林也。唯东岩精舍为最胜。岩之状，如巨龙昂首，鬣者、角者、齿者、鳞之而者，不假雕琢而变化有神。其自芙蓉分支北下，逶迤一线，至此乃斗起绝壁。登其巅，则澄江如练，绕流足下；远近诸峰，平揖俯拾。盖是山，内奥而外削，层峰叠嶂交蔽于前，而独缺其北一隅。岩之胜处，适当山缺。昔人建亭，一曰摘星，旁有禅院数楹，即宴坐堂故址也。自经丧乱，遗迹尽矣。有定慧上人者，蜀蓬溪人也，幼习浮屠之教。及长，遍游名山，效善财五十三参善知识，至东岩而息焉。与禅侣修真、妙参、传印，辟草锄莱，相度阴阳。复赤足走东南数行省，丐施金钱，积其所得，召匠鸠工，以同治九年冬落成。随其冈峦蜿蜒，坡陀曲折。洼者闲之，峻者梯之。于岩之北建大雄殿，后为万佛楼，跨岩而南为地藏殿。饰以绀碧，周以栏楯。禅房静室，错落其间。其规制视昔为有加焉。噫！佛力广大，固如是哉！而要非定慧之心之诚且专，盖不及此。余以公事数数来山中，稔其为人，戒行清苦，心恒敬之。一日者告余曰：寺成且二十年矣，而顾未有记。愿乞一言以文贞石。余考之志乘，东岩本名舍身岩，金地藏于兹成道，舍却幻身。故九华胜境，莫若东岩。其改今名，自明王文成始。夫佛之为教，内观返照，明心见性。以六尘为缘影，等身世于幻泡。其足以警人世之贪瞋痴者，正复不少。而末世沿失，乃至自残其身，毁弃遗体而不顾，则奉佛者之过也。吾文成悯其愚，而正其失，造福岂有涯哉？在佛言佛，吾愿定慧略其粗、求其精，遗其迹、契其真。而吾侪之来此者，闻锡名之由，亦可憬然于文成之风而兴起矣。乃乐得而为之记。
九华分水岭之南流，历数级至暗坑，岩谷尤邃，神蛟宅焉。旧有石桥，为蛟所圮。明经陈翁异三，伐石新之。乙巳夏，蛟汛复发，路截如壑者数处，翁即集工修筑之。越数月，平如康庄。登斯途者，前望七贤二士诸峰，顾笔架岭、䈽竹寨等胜，仰慕留连，未尝不叹翁之好善也。予闻翁性颖异，读书目数行下，尝慕陈文范、郭有道之为人。平生善不胜纪，郡伯宝公特表其恤行。即如桥路之修治，亦皆彰彰在人耳目。乾隆癸未，率众创建长坑桥。己丑修考坑桥。又与其弟徽五同修华溪桥，皆有记载郡邑志。辛丑修暗坑桥，是冬修华溪桥西路、长枫树路。今年近八十，犹孳孳为善如此，可谓笃行君子矣。夫有善必录，官斯土者之责也。况翁之身，众善皆集乎？故予乐其善而为之记。
化城者，佛于险道化一城以安众，此九华山顶平处，所由以化城名寺也。然自东北平地登化城，直上可二十里。行至山腰，身罢口涸；于此开甘露一门，斯显佛力。乃自唐代有化城以来，览胜者，礼佛者，至定心石畔，但坐而作望梅之想焉。国朝康熙丁未，玉林国师至九华进香，谓此处幽篁蔽天，清泉漱石，宜构兰若。于是洞安法师，体慈悲心，募建一庵，额曰甘露，憩者如醍醐灌顶矣。乾隆间，传灯及优昙，殿宇益闳，而宗风尤畅。咸丰兵戈所及，梵宇劫灰。同治甲子乱平，法源上人结茅于旧址，为参禅地。后玉田唐公归敬，倡捐殿宇，始复旧观。及光绪乙未，大航和尚发大愿力，笠棕履葛，冒霜雨，犯寒暑，走万里，诣燕都，请藏经以归。由是贝叶金花，光生宝殿，遂媲美化城焉。盖九华之有藏经，化城则前明万历朝所敕赐，其由僧请者，唯宝身与大航而已。山门志九华而嘱予记其由，以见与东吴甘露之以年名者异也。
西方有祇园，乃须达多长者，为佛出金布地所营精舍。本祇陀太子园，故曰祇园，亦曰给孤独园。夫乃知释迦在世，所居非寺非院，但居精舍与园耳。此九华祇树庵，所以名祇园也。庵在东岩之麓，嘉庆间，住持乏人，栋宇颓坏。时隆山禅师隐居伏虎洞，柯、吴檀越与诸寺长老，商请主持祇园。由是绀碧其殿宇，金绣其佛像，寺院焕然一新，而香火日盛。隆山以八十有四岁涅槃，其徒引无瑕故事，金其蜕而龛之。咸丰兵燹，池有劫灰，而金蜕无恙。其禅裔大根上人，本仁孝之性，以抒其归依之诚，白足击柝，叩募十方。其忍饥渴、犯风霜，几历寒暑，乃得集巨款而兴大功。其愿力之宏，诚不在须达多长者下。琳宫宝刹，既复旧观。至其开坛宣戒，传灯于高座淮海，及今年阐扬法华要义，又其余事。光绪庚子夏，予访山门于青阳，山门方主稿九华山志，而以祇园丐余言。余谓如大根者，真释氏之孝子慈孙矣！乃本祇园之义，而为之记。
前哲流风，后贤斯轨。肯构肯堂，明禋昭祀。或建祠堂，高山仰止。或修桥路，周道如砥。于以啸歌，于以燕喜。归与归与，君子所履。志营建。
在化城寺东，龙女泉之侧，唐天宝末建。宋南渡后，堂宇芜没。嘉熙初，邑令蔡元龙作草堂于化城寺之东偏。明成化间，邑人柯志洪、吴瓛、僧德侃重建，增置两庑，前立石坊。隆庆三年毁于火。万历五年，知县苏万民访旧址，即僧房后高阜补建。二十二年，知县蔡立身阅旧址狭隘，乃相地于东岩之下，重建祠宇三间，东西两厢，徙石坊其前。
清喻成龙诗：微雨散西林群峰忽晴霁着屐蹋新泥迢遥任所计泉石开心神凉风吹松际青翠入荒祠古砌衣薜荔残碑卧檐楹白日门犹闭废兴固有时我来阅千岁岂不深慷慨聊与陈琐细君本谪仙人自矜多才艺词赋凌沧洲致身外科第空惭明主恩遂使谗佞蔽丈夫感义气忍被利名系脱身事五岳宇宙同参契襄阳杜子美爱君如兄弟从此下吴越江山来休憩浩然怀英风精魂随波逝歌君蜀道难为君一掩袂宗观诗：空山吹杜兰香与红泉汇缅彼谪仙人书堂垂旷代端明亦有言白眼高四海顺逆智岂昏遘会磷淄改为稽新唐书天宝分藩在懿亲急蒙尘从师讵云罪以此谢纷纷一洗遗俗累吊古憩东岩郁盘何碨磊林树多虎熊悲风啸山鬼欲往溪无梁世远英名倍绿水吐莲华想像余文彩逸才不再得争杀毋庸悔愿附玄鹤翼招子翔云澥在少微峰下。或云卧云庵其旧址也。前为天香岭。
清喻成龙诗：少微高隐白云端苫块围炉血泪干丹诏身荣全节易孤臣心死报恩难空山日落猿啼急古墓松深月到寒流水不关人代谢秋生岩谷野花残在头陀岭下，即今无相寺也。
柯崧诗：祇树何年合荼蘼此度花看山攒玉笋酌水聚金沙勾邑真人宅唐朝处士家云霞护金碧瞻眺夕阳斜在碧云峰下。僧希坦诗有孰谓堂空人已往，溪声还作读书声之句。
在福安院前，待制程鹏飞读书处。面双峰，因号焉。张紫微为之记。
在文殊峰下，宋侍郎汤允恭所筑。
在云外峰下，又名滕司谏书堂。思贤岩、谏堂山，皆以此得名。郡志载：滕尝称池之九华山，上陵紫霄，下盘洪流。千岩白云，万壑清风。草木多灵，民人熙熙。书契以降，不知干戈。居者得其寿，藏者得其朽。可以隐志，可以宅先。于是葬其父於邑东石岭铺。遂筑书堂于云外峰下，读书其中。
在天柱峰前。程待制鹏飞子槐读书之所。
在天柱峰下，邑人施达讲学处。
姓名失考，以为宋齐邱，非也。广福寺，本超书堂，然此必另是一人。
宋处士陈岩建。中为楼三楹，扁曰溪山第一。左室曰静观，右室曰燕居。前有月池，池上有临清亭。义士方时发，以岩号九华山人，故题今额。后因兵燹，失所在。正德五年，岩六世孙陈九畴，请建祠於邑城。
元杨少愚诗：布韦高遁卜安居富贵浮云意自如醉里有怀尝倚剑阑边无事且观书落花疏雨吟成后修竹清风睡醒初客到莫嫌生计薄九华山水任樵渔明李之世诗：三十年游未了缘诗魂如梦寄苍烟九华亦有间樵子山月山花不管年在刘冲，邑人吴钟隐居处。
元末时，义士钱清建。以面对九华，故名。王祎有记。久废，嗣孙登，重建。
在云门峰南。
在化城寺西，内祀王阳明。阳明于宏治、正德，两至九华宴坐，学者多从之游。及嘉靖七年，知县祝增为建祠，寻废。后知县苏万民、蔡立身，又重修焉。
邑人王一桢诗：蝌蚪尼山学麒麟汉代功人分千古局公擅一身雄玄水珠先握迷川筏早通青云荫汗简赤日照葵忠自奋神羊触宁甘伏马充直声寒九域正气恼重瞳儋耳投苏老雷州遣寇公凭天骄国狗射影伏沙虫劫盗遥行刺孤臣但叩衷谁知膏刃客犹作溯波翁信有良知在无忧直道穷终焉回圣怒无复据神丛风力南溟厚龙光北斗冲为霖开幕府仗剑领元戎义战宸濠缚妖氛彭蠡空康侯劳汗马枫陛赐彤弓河带盟淮上茅封出海东济川才既伟铭鼎志尤洪道牒终无摈经箱老更丰寻山同裋褐聚石倚崆峒两度芙蓉岭诸峰锦绣中曼陀花似雨听讲狖吟风半偈东岩唱纤歌绝顶工整衣致樽俎缥缈浙云红在化城寺东，中峰之下，湛甘泉若水曾游此。嘉靖十三年，督学闻人诠、知府侯缄、同知任柱建，寻废。万历五年，知县苏万民重建。前有石刻甘泉二字。
汪廷珍记曰：公名良台，字明两，世居九华南麓，为池之青阳人。自其高祖以来，世积内行。其父讳懋诣，少失怙，事后母以孝闻。尝以乡勇拒左梦庚兵於邑之龙口，乡赖以安。乡之人，固祝其有贤子孙矣。方公年十二，其父遇难，即能号泣请代，父竟得脱。公家尝不戒于火，而母章孺人尚在内室。公自外至，突入，负之出诸烈焰中，身无恙，若有神护者。父尝晨起，思邻邑佳果，公潜往取之。去复八十里，比夕以献。凡公之先意承志，率类此。父素厚邻里，公尤能推广为之，周恤益至。凡代其里人输税课、与完人婚娶者，殆不可胜计。康熙戊子岁歉，至减值鬻产，易谷以赡饥者。盖公之事亡如事存，其好施与，匪惟其性然；周邻赡族，凡皆如其亲之自为之者。其体亲之心，既没不忘；故其济贫之行，亦至老不倦。孝经云：资于事父以事母，而爱同；资于事父以事君，而敬同。予尝推论之，以为推事亲之心以待人，则爱敬之心无时可忘。而凡事必求乎亲心之安，而后可以无愧，公亦可谓安乎亲之心者哉！其列诸祀典也，固宜。噫！凡事之不本于诚者，必不能始终如一。以予所见高行畸节，岂无一二事卓卓可惊喜？而按其生平，划若两人。其本不立，其他固无足观耳。若一统志及公家传，载公还旅次金、归邻园坠果诸事，其亦细行之克谨哉！要之，公唯一念之笃于其亲，而其内外行习遂以此一念贯之。故其所为虽若平平无奇，而皆足薰闾阎而传不朽。则洵乎诚之足以动人，而庸德之可贵如此也。故从壤请而为之辞，俾览者庶有感焉。
在双峰下，保真院东北。僧希坦诗有藏却胸中万卷书，却来山顶结茅庐之句。
在仰止祠左，府同知任柱建。
在仰止祠右，邑人侍御柯乔建。
在新太白祠右，为方伯王一桢建。
王之璘诗：九子何嵬崒春游屐齿芳壑抽瑶草秀峰拔古莲香鸟道通仙窟莺花覆佛场于兹歌陟屺霞岭鹤犹翔在阳明祠东，为给谏吴文梓建。
在会文堂左，为封侍御刘织建。
在会文堂右，为副宪罗赐祥建。
在云门峰下，三级泉西。唐开元中建，诏以馆元真。今雪潭后有观冲，即其遗址也。
在凤凰岭东。唐乾宁中，赵知微所居。今沙弥庵即其故址。
在云峰下。
在望华亭下。
在山东北麓，又名望仙祠。由县入九华者，必由此去。
在覆瓯峰之东南。
在呈凤岭之西。
在白龙池侧，梁天监二年建。
在云峰绝顶，昔有白鹤来集其上，故名。
在化城寺后，督学御史耿定向题。
在五溪桥左，万历五年，知县苏万民建。
明顾元镜诗：帘卷溪云上玉钩泉声和雨入溪流山山瀑布频惊雪树树松篁并耐秋洞口烟霞闲吐纳沙边鸥鹭任沉浮停骖且尽今朝兴更上前溪百尺楼在五溪桥侧，旧名玩华亭，都御史彭礼建。后废，万历五年，兵备副使冯叔吉，命知县苏万民重建，易今名。
明萧良有诗：亭上风光好招携总隽才九华云外耸五水座中来露积璚为树霞飞锦作堆使君棠影在安得共徘徊在圣泉寺前，僧宗道建。
在延寿寺前，李太白所命名也。
在崇寿寺前。
宋陈岩诗：打围行蚁时时战触纸痴蝇日日钻有客云山深处卧静中向此心观在无相寺前。
在半霄亭下。
在半霄亭之上。今废。
在碧霄亭上。
清许承家诗：澎湃江声壮登临到此亭浪浮千里白光逼万山青洲岛连荒漠蛟龙入窈冥凭高聊眺望今古眼前萍在望江亭上。明万历六年，知县苏万民建。今废。
在化城寺禅堂之东。贤，盖指李青莲、王阳明诸先生也。今废。
在东岩之麓。
在缓步亭之上，即东岩之翠微也。今废。
在堆云洞前。今废。
在摩空岭上，俱万历七年，知县苏万民建。今废。
在甘泉书院之左，南陵汪景、邑人施宗道建。今废。
在头陀岭下。取程双峰诗一水绿绕环，千峰秀攒聚之句。今废。
在广修院侧，岩泉左界。悬流千仞，飞泻凡三激其石。今废。
三级水至此百余步，惊湍骇浪，长如喷雪。今废。
在协济祠前。大溪环石，清流激湍，而一亭石上，佳景也。今废。
在地藏塔前。今废。
宋陈岩诗：多少人间狭路偏山川还是旧山川澹然忘笑兼忘指默默真成第一禅旧志缺，今补。
在地藏塔下。今废。
在玉甑峰下。宣和中，曹令机建。诗僧了机，于亭前栽茶，名梦觉香。今废。
在净信院前溪桥上，取远公送陶陆过虎溪之意。今废。
在资圣庵前。面揖五老，对之可以忘归。
在金刚尖分水岭上。今废。
在崇圣院前。
在翠瀑亭侧。
在西洪岭。北通县治，南趋九华，前列双峰，后拥灵鹤，东峙莲花，而苍翠环绕，故名。今废。
在天台峰，清郡守李暲建，有赞见后。光绪二十三年，金陵刘益卿重建。
在化城寺东。光绪十五年，法轮募建。
在西协济祠左。宋嘉定中，邑令林奇之建。今废。
在塔寺前。南康知府吴炳庶题，户科给事中高鹤书。今废。
在书堂前。邑人王友益重建书堂时，并建。置祀田，供春秋祭。其后王逊纶等重修。今废。
在大仙桥。今废。
在小仙桥。此二坊，俱万历六年，知县苏万民建。今圮。
在望华亭下，原名五溪。万历四年，知县苏万民建。兵备副使冯叔吉改化城桥。清乾隆三十四年，李世杰重修。
清杨李珏诗：五溪桥似虎溪桥过此悠然息世嚣二十里余兰若出三千丈外劫尘超人行松杪云生屐江绕沙湍雨助潮识否庐山真面目休教容易赋逍遥在邃谷岩下。水流巨石间，或铺平石上，卧而观之，真枕流也。傍有大石，字倒书于上，云端平甲午中和节，庐陵虞曾、钱塘赵直、建安刘焕、四川梁明卿，同来。字颇清丽。
在玉香亭下。
在广福寺前半里许。桥下水潺湲，高低而下。亦曰延庆桥。
在怀贤亭北。
旧名集福，在山麓大桥庵南。桥傍有庵，桥头有亭，知县苏万民扁曰第一禅关。
有万寿庵。兵后，常山复兴。
长五六丈，阔止三尺许，傍临不测之险。两岸欲绝，一径通之，若畚土而成，故名。
在捧日亭前。光绪二十三年，金陵刘益卿捐建。
在老田。光绪乙未，吴登厚秀冬倡建。
跨舒溪。光绪间，柯德风倡建。
在庙前北。光绪戊戌，吴宇辉、陈月轩、袁训之、周在川等，倡捐建。
跨濂溪。光绪甲午，僧心彻，募苏继美及七八九都吴宇辉、刘汉章、陈月轩、袁训之等同建。
跨曹溪。光绪丁酉，刘芗林观察首捐，吴宇辉、刘汉章、陈月轩、袁训之、周在川等同建。
以上五桥，皆跨五溪。
跨云鹤山考坑之间。光绪甲午，刘芗林首捐，吴宇辉、刘汉章、陈月轩、袁训之等同建。
此涧水，至五溪桥之北始合流也。
在净居寺前。唐人叠乱石而成，高丈余，攲而不仆。
宋陈岩诗：无复晨钟暮鼓声慧云犹护法灯明佛乘大有支持力旧塔虽攲不更倾在西洪岭。
宋陈岩诗：心不能安总是魔亭亭孤塔镇岩阿倘无佛力三千行奈此邱蛇井鼠何在南阳永庆庵，凡七级。明万历时，里人鲍楚倡建。
在化城寺东，闵公墓左。光绪二十二年，东寮同建。
在鸡母山，近拾宝岩。
唐杜荀鹤诗：凡吊先生者多哀荆棘间不知三尺墓高并九华山天地有何物子孙无一间当时若诏起未必得生还在石塔东崖下。
在净信寺脚庵之侧。
在化城寺东，文殊庵前之西。
在西塔院后。
在化城寺后，即东塔院。
在曹山南麓。
在广化院上。宋建炎中，寇张遇犯境，鄜王刘光世因险立寨于此。
宋陈岩诗：毒雾腥云染寇锋万家乡井雉罹罿山前堆满纵横骨换得将军不战功在福海寺西北。
在六泉口。
在六泉口。元帅名清，八都人。元末，集义旅以卫乡邑，与赵普胜寨相拒。
在文殊峰。元末，池郡邑为赵普胜所据，守将曲律不花不能拒而遁。统兵官邓公总制宣城，令各邑互相保障。以邑人江华甫雄武，劄付称元帅。结寨于九华山文殊峰，与钱清相犄角。率义勇固守，邑里以安。
世法之中，莫尚吾儒。身修国治，万姓楷模。世路迍邅，蕴玉藏珠。考槃阿涧，啸歌自娱。文夸吐凤，道幻飞凫。空谷足音，一道同趋。志流寓。
字伯安，号阳明，浙江余姚人。父华，仕至吏部尚书。母怀孕十四月而生，祖母梦神人自云中送儿下，因名云。五岁不能言，有异僧过之，曰：可惜道破。更名守仁，乃言。宏治己未，进士第二。十四年辛酉，以刑部清吏司，审录江北，多所平反。事竣，游九华，因见道者蔡蓬头，及地藏洞不火食之异人，论最上乘。异人曰：周濂溪，程明道是儒家两个好秀才。次年壬戌，告病归越，筑室阳明洞，行导引术，故号阳明。遂能先知，众惊异，以为得道。久之，悟曰：此簸弄精神，非道也，即屏去。思遗弃世累，独不能置念于祖母与父。久之，忽悟此念生于孩提。若可去，是断灭种性矣。明年，移疾西湖，往来南屏、虎跑诸刹。乙丑在京师，专志讲学，时年三十四。正德改元，奄瑾窃柄，逮系言官。守仁抗疏救之，下诏狱，杖，谪贵州龙场驿丞。瑾遣贼欲加害，守仁至钱塘，托迹投江，附估舶遁。风飘至闽境，夜奔山寺，不纳，趋野庙卧。夜半虎绕廊，哮吼不入。于是由武夷归省亲，冬赴龙场。其地在万山丛棘中，蛇虺蛊毒瘴疠之薮。无屋舍，就石穴而处。从行仆病，躬析薪汲水，自为石椁以待尽。于时，不唯得失荣辱胥已解脱，即生死念头亦无动于中。端居澄默，日夜参求。一夕，忽大悟，不觉呼跃。至此，始信圣人之道，吾性自足，时年三十六也。庚午移庐陵，不事威刑，专开导人心。仅七月，治几无讼。正德十一年丙子，以尚书王琼荐，升左佥都御史，巡抚南贑汀漳等处。时江西、福建、广东、湖广之交，方千余里，皆乱。以贑南为巢穴，阻山作寨。而宸濠阴与之通，以至啸聚至数十万。守仁莅任旬日，练民兵进。凡三月，而破贼巢三十八。积年逋寇悉平。十四年己卯，宁藩宸濠反，陷南康、九江，进围安庆。守仁举兵破南昌，宸濠悉众援，守仁迎击，大破之，遂擒濠。太监张忠等，导上亲征。令纵濠于鄱阳湖，俟驾至，战而执之。守仁以宸濠付张永，而还南昌。张忠、许泰等，恨失濠，谮守仁必反。帝诏之，立驰至。忠、泰沮不令见，乃入九华山，宴坐一室。帝觇之，曰：道学人也，何谓反乎？遣还镇。庚辰，重过开元寺，留石刻读书堂后，仍还南昌。辛巳，年五十岁，始揭致良知之教。六月，进兵部尚书。世宗践祚，录擒宸濠功，封新建伯。嘉靖元年壬午，守父丧。丁亥，以左都御史，征广西思田蛮。开示恩信，自缚来降者七万余人。薄惩之，令归农。以归师袭破两广断藤峡猺，剧寇万众。猺寇盘据三百余里，郡县罹害者数十年，至是一举悉平。而桂萼谮之，赏格不行。守仁病笃，乞骸骨归。至南安，门人问遗言。答曰：此心光明，亦复何言？遂卒。时嘉靖七年戊子，十一月二十九日也，年五十七。隆庆初，赠新建侯，谥文成。守仁自经宸濠、忠、泰之变，益信良知真足以忘患难、出生死。自言：近来信得致良知三字，真圣门正法眼藏。自经多事以来，只此良知，无不具足。某于此良知之说，从百死千难中得来，不得已，与人一口说尽。只恐学者得之容易，把作一种光景玩弄，不落实用功，负此知耳。若向里寻求，见得自己心体，即无时无处不是此道。亘古亘今，无始无终，更有甚同异？知是心之本体，心自然会知，不假外求，善恶自辨。彻头彻尾，无始无终，即是前念不灭，后念不生。今却欲前念易灭，后念不生，是佛所呵为断灭种性，入于槁木死灰矣。心体上，着不得一念留滞，如眼着不得些子尘沙。便好念头，亦着不得，如眼中放金屑，亦开不得。七情皆良知之用，不可分别善恶，但不可有所著。有着谓之欲，俱为良知之蔽。然才有着，良知亦自会觉，觉即蔽去，复其体矣。良知不由见闻而有，而见闻莫非良知之用。故良知不滞于见闻，亦不离于见闻。单言心，恐无入处，故醒之以知。单言知，恐以情识当之，故揭之以良。良知者，无知而知也。知来本无知，觉来本无觉，然不知则遂沦埋。妄心则动，照心非动。恒照，则恒动恒静。照心固照，妄心亦照，有刻暂停则息矣，非至诚无息之学矣。照心非动者，以其发于本体明觉之自然，而未尝有所动也，有动即妄矣。妄心亦照者，以其本体明觉之自然者，未尝不在于其中；但有所动耳，无所动即照矣。有妄有照则犹贰，贰则息矣。无妄无照则不贰，不贰则不息矣。人问：用功收心时，有声色之闻见，恐不专一。守仁曰：非耳聋目盲，如何不闻见。只虽闻见？而不流去，便是。有人欲屏绝事为。守仁曰：使在我无功利之心，虽钱谷甲兵，搬柴运水，无往而非实学。使我尚存功利之心，虽日谈道德仁义，亦只是功利之事。用功在澄心，不在无事也。问上达功夫。答曰：凡目可得见，耳可得闻，口可得言，心可得思者，皆下学也。不可见闻言思者，上达也。故凡可用功者，皆下学；而上达，即在下学里。吾辈用功，要心真切，见善即迁，有过即改，方是真切工夫。若求用功时光景，或效验，却是助长外驰，不是工夫。问：心无恶念时，亦须存个善念否？曰：既无恶念，便是善念，若又要存个善念，即是日光之下添燃一灯。问：己私难克，奈何？曰：将己私来替汝克。问：古人论性，各有异同，何者为定论？曰：性之本体，原是无善无恶；至发用上，则可为善为恶。譬如眼有喜时眼、怒时眼，若执定一边，便错。孟子说性善，从源头上说。荀子说性恶，从流弊上说。只是这个性，所见不同耳。每常诲人，谓：无善无恶心之体，有善有恶意之用。知善知恶是致知，为善去恶是格物。而以默坐澄心为下手工夫。其学遍天下，而分各派。东流至日本，成明治维新事业，实有体有用之学也。有九华诗册，见本志。九华立阳明祠，在化城寺西，下为仰止亭。
字元明，号甘泉，广东增城人。魁宏治壬子乡试。寻从白沙先生游，即以随处体认天理为宗，誓不复仕。以母命，出应乙丑会试，第二人编修。时阳明王公在史馆讲学，相与倡道京师。而吕楠、王崇辈皆公场屋所取士，和之。道望日着，学者称甘泉先生。母丧，庐墓三年。游九华，爱其奇秀，即刻甘泉二字于石，创书院于山。平生足迹所至，必建书院以祀白沙。从游者遍天下，卒年九十五。
字仲木，陕西高陵人，学者称泾野先生。正德戊辰，会试第六人，廷试第一。公立教以正心、修身、忠君、孝亲为本。有劾甘泉之学者，则曰：圣君在上，岂可使明时有伪学之禁？有问朱陆之学者，则曰：初时同法尧舜，同师孔孟；虽入门路径微有不同，而究竟本原，其致一也。公于九华，有、。
字子荩，别号阳和，山阴人。嘉靖戊午举于乡。父官太仆，就逮于滇，元忭侍以往。及释归，乃入京诵冤。事解，又归侍于家。一岁中，往返奔走三万余里，其至性如此。南宫射策第一，授修撰，仕至翰林侍读。学从王龙溪，得其绪。唯龙溪只谈本体，不言工夫，元忭则谓：本体无可说，可说者，皆工夫也。主义在善有善几，恶有恶几。于此而慎察之，善必真好，恶必真恶，格不正以归于正为格物。可谓善学龙溪者。游九华，有九九峰头无限乐，何年卜筑细攀跻之句。卒年五十一。
字尔瞻，号南皋，吉水人。万历初进士，官至总宪，谥忠介。天启初，建首善书院，与冯恭定同讲学。工部郭兴治曰：今干戈倥偬之际，礼乐润色，性命精微，无裨短长。元标曰：天下治乱，系于人心；人心邪正，系于学术。凡法度、风俗、进贤、退不肖，舍明学末由。今之学者，除训诂、括帖外，无功课；除青紫荣名外，无意趣。其恶闻讲学，固宜。殊不知，不闻道，即位极人臣，勋铭旗常，了不得本分事。生是虚生，死是虚死，骨朽青山。而本有昭昭者，不知飘泊何所，诚为可哀。此臣所以至老不敢退堕自甘也。其学，以识心体为本，以行恕于人伦事物间，与愚夫妇同体为功夫，以不起意空空为极致，故于禅学在所不讳。其求见本体，即佛家所谓本来面目。其所谓恕，亦非孔门之恕，而为佛家事事无碍。尝游九华，诗有炼性台空在，传心偈尚存之句。
字应敬，号钦所，青阳人。幼好学，在九华僧舍篝灯夜读，焚其巾，不自觉，山僧称为焚巾秀才。隆庆四年，举应天乡试。历官武库司郎中，出为湖广按察司副使。师事耿恭简公定向，悉本良知宗旨，以主敬为先务，不欺为实际。分守湖北时，苗夷杂居，俗悍而贾淫。乃以坦易化之，不加束缚，一意噢咻。洞僰溪苗，詟伏向迩。有精舍，附阳明祠，即以陪祀焉。
字一衡，号心坡，石埭人，少保尚书锵之仲子。幼笃学，有希圣之志。长以荫，历户部员外郎。万历间，命中使采珠宝于滇广，疏请罢之。不报，遂弃官归，益研精心性之学。于九华筑精舍，延四方来学之士。欢欣接引，适馆授餐，虽资竭不顾也。后遭母丧，辟踊七昼夜，裂肺而死。学者祠之九华东壁。
字子军，登元和丁亥第。未及拜官，闻母病，泣奔抵家，而母已葬。遂庐墓侧，哀恸不辍。长庆二年，李仁修举冠卿孝节，召拜右拾遗。制曰：前进士费冠卿，尝预计偕，以文中第。禄不及于荣养，恨每积于永怀。遂乃屏身邱园，绝迹仕进。守其至性，十有五年。峻节无亏，清标自远。夫旌孝行、举逸民，所以厚风俗，而敦名教也。宜承高奖，以儆薄夫。擢参近侍之荣，载伫移忠之孝。冠卿叹曰：禄以养亲耳，亲没，何以禄为？赋诗云：拾遗帝侧知难得官紧才微恐不胜好是中朝绝亲友九华山下诏来征三千里外一微臣二十年来任运身今日忽蒙天子诏自惭惊动国中人遂终隐少微峰下。
字禹锡，秋浦人，号九华处士。
字宗素，少厌名利，隐居九华。遇异人，授九仙飞化之术，曰：子当先决科于词籍，后策名于真列。冥注使然，不可移也。登咸通中进士第，授秘书郎。寻谢病归，筑室头陀岭下。日浴龙潭，人见之，风雨不失期。将死，以所居宅舍为寺，请邻僧智英主之。即今之无相寺是也。
字化文，池州刺史方玄之子。父卒，因家焉。懿宗末，以文谒相国路公岩，深器重之。后避黄巢乱，入九华山。筑室碧云峰下，与张乔、顾云辈为友。龙纪中，杨行密贲宣州，以书招之，坚志不就。同时有郑参军者，隐居九华。昭象将赴举出山，留诗寄参军云。
临江人，直史馆三十年。晚守苏州，有诗自寓云：寄语姑苏孙太守，也须抖擞老精神。乃拂衣退隐九华。朝廷高其风，累诏再任，不起。后还籍。
字子京，河南人。祥符八年进士，官司谏。以言得罪，谪祠部员外郎。知信州，又监鄱阳郡榷酤。请改池州，就九华山以葬父。筑室云外峰下，读书其中。著九华新录一卷。寻调去，后入为天章阁待制，卒。
字世疏，隐居九华双峰下，手书石上清隐岩三大字。著九华拾遗二卷。
字清隐。宋亡，隐居不仕。元世祖征求隐逸，岩乃汗漫江湖以避征。及老始归山，筑九华书院溪山第一楼，啸歌其中，号九华山人。当时有作诗挽之者，曰：宋家海宇一孤舟，野服黄冠共白头。所著有九华诗集行于世。
四库全书。总目云：九华诗集一卷，宋陈岩撰。青阳人。咸淳末，屡举进士不第。入元，遂隐居不仕，筑室于高阳河，日啸歌其内。遍游九华，至一处，则作一诗纪之。其诗潇洒出尘，绝去畦径，有高人逸士风格。
按：清隐诗，多有见道之言。旧志所载寥寥，今志特补录之。
家九华山下。好读书，屡试不第。所著有孝经衍义、九华外史。
字下之，青阳人。生平以约礼为宗，不应制科文字。尝北面长林毕心坡，四方会讲，欢欣接引。后卜筑九华天柱峰下，弹琴著书，生徒景从。不应辟命，终老于九华。所著有周礼通义、孝经注、序卦图阐集、天柱志诸书。门人梓施子语录十五卷行世。
字空之，颖敏博学，善诗赋古文词。遭乱，隐九华之刘冲，足迹不入城市，人称刘冲先生。刘冲，即少微峰北，费拾遗隐居故地。著有呵冻录诸集行世。
一佣人，僦居长林旗岭村。孑身无妻子。日行佣，得米，积之。至年终，转赴河埠间，击小钟。呼贫者，听自取；不问姓名，米尽乃归。岁以为常，垂老不倦。后入九华，莫知所终。
字太白，陇西人，兴圣皇帝九世孙。母梦长庚入怀而生，因以命名。既长，隐氓山，州举有道，不应。贺知章称为谪仙人，言于玄宗，有诏供奉翰林。沉香亭牡丹盛开，召为乐章。适白已醉，左右以水颒面，醉稍解。帝使贵妃为之捧砚，即成三首。笔无留意，帝奇其才。尝使高力士脱靴殿上，力士谮之贵妃。帝欲官白，时朝事日非。请云游四方，赐金牌，署曰海上钓鳌客。尝骑驴过华阴县，县令止之。索笔供云：曾用龙巾拭唾，御手调羹，力士脱靴，贵妃捧砚。金銮殿前尚容走马，华阴县里不许骑驴。令大惊，谢之。太白与孔巢父等，号竹溪六逸；与贺知章等，称饮中八仙。尝游并州救郭子仪。及安禄山反，永王璘起兵败，系太白于浔阳狱，子仪以百口保之。时族人李阳冰为当涂令，太白访之。江中望九子山，改名九华。所寓为太白书堂云。
字文化。登咸通十三年进士，为泾县尉。后避世乱，归隐九华。时与张乔、俞坦之、剧燕、任涛、张蟾、郑谷、李栖远、李昌符辈，谓之诗中十哲。棠尝过洞庭有诗云：四顾疑无地，中流忽有山。人因号曰许洞庭。
秋浦人，有诗名。咸通中，京兆府解试，诗云：与月转洪蒙扶疏万古同根非生下土叶不坠秋风每向圆时足还从缺处空影高群木外香满一轮中未种丹霄日应虚白兔宫如何当羽化细得问神功其年，李建州频主试，以许棠老于场屋，为首选薛尚书能以诗唁乔，有何事尽参差，惜哉吾子诗之句。后大顺元年，登进士第。黄巢乱，乔曰：尚可以行道乎哉？见几而作，此其时矣。遂与伍乔、顾云、殷文圭、杜荀鹤、许棠辈互相倡咏，栖老九峰。
字垂象，池州人。风韵详整，与杜荀鹤、殷文圭相友善，同肄业九华。咸通中，登第，为高骈淮南从事。师度之乱，退处旧隐，杜门著书。宰相杜让能奏，云与卢知猷、司空图等，分修宣、懿、德三朝实录。书成，加虞部员外郎。乾宁初卒。有文，号凤策联华编稿。
小字桂郎，池州人。卜居九华，潜心苦学。所用墨池，底为之穴。赴举时，中途遇一叟，熟视之，曰：如学道，当冲虚；不尔，大有名于天下。乾宁中及第，为裴枢宣谕判官。子行义，自江南归宋。避讳，改姓汤，名悦。
字彦之。会昌末，牧之自齐安移守秋浦。妾有娠，妻逐之，以嫁石埭长林乡杜筠，生荀鹤。大顺初，擢进士第，授翰林学士，主客员外郎，知制诰。自号九华山人。昔荀鹤生，有献诗者曰：金榜晓悬生世日玉书潜记上升时九华山色高千丈未必高于第八枝荀鹤擢第时，正第八名也。李昭象诗云：深岩贫复病榜到见君名贫病浑如失山川顿觉清一春新酒兴四海旧诗声日使能吟者西来步步轻殷文圭诗云：一战平畴五字劳书乡归去锦为袍大鹏出海翎犹湿骏马辞天气正豪九子旧山增秀色二南新格变风骚由来稽古扶公道平地丹梯甲乙高字惟宪，建德人。登咸通进士第，着得名，为河南尉。秩满，隐九华，咏诗自娱。仆射王徽称其孝友可以表俗，奏为建德令。李昭象以诗送之曰：投文得仕而今少，佩印还家古所荣。弟繁，亦有文声，时称二周。有二周纪略四卷行世。
本殷文圭之后。登宣和六年进士第，历常州通判、刑部员外郎、殿中侍御史、兵部侍郎。归老九华，筑书堂于文殊峰下。卒，葬于净信寺之麓。
字鹏飞，号双峰居士，以书堂面双峰故也。淳熙二年登第，仕至文华阁待制。所著有诗百篇，又合九华六图为二图。其子槐，复于天柱峰侧，建闳肃书堂，苦志读书。后官监给赏库，赠朝奉大夫。
宋待制鹏飞之后裔。于天柱峰下，重建闳肃书堂，读书其中。经术通明，问学该博。中正统十二年乡试，官平山学谕。归隐旧业，授徒讲学，至老不辍。
字子明，丹阳人，世称陵阳子明者。汉元封间，为陵阳令，无欲而民自化。钓得白龙，放之。后数十年，钓得白鱼。鱼腹中有书，教子明服食。遂上黄山采石脂服之。三年，白龙来迎。止陵阳山百余年，骑白龙仙去。二女亦化凫飞升。今九华山，凫山，皆有白龙潭。盖汉时九华山，本名陵阳山也。
字稚川，句容人。家贫，好学，以儒知名。学道得仙，著抱朴子一百一十六篇。尝炼丹于九华。今卧云庵北，有葛仙丹井；双峰下，有葛仙洞。
初隐中条山，乘白驴，日行万里。息则折为纸，纳笥中。明皇以玺书迎至京，欲以玉贞公主降之。果大笑，不奉诏。尝乘驴至拾宝岩看花，驴行石上，蹄迹一道，至今宛然，号果老石。
乾宁中，建延华观于凤凰岭。屡诏不出，乃赐碧云星冠、青霞羽衣。人多从之游。值中秋阴雨，知微率众登峰之绝顶，则万里无云，月如明镜，别一天也。于岩下种桃千株，花皆碧色。桃落水中，流出涧外，居民得之，鬻以自给。后知微仙去，人名其岩曰碧桃岩，涧曰浮桃涧。
不知其名，常蓬头，因以为号。宏治十四年，王阳明先生审录江北。事竣，游九华，闻其善谈仙，待以客礼。请问，蔡曰：尚未。有顷，屏左右，引至后亭。再拜请问。蔡曰：尚未。问至再三。蔡曰：汝后堂后亭，礼虽隆，终不忘官相。一笑而别。
九华黄石溪田父也。立志不欺。一日锄山侧，遇一翁，导之，叩石壁。壁启，有宫室，非人间居。翁即其地拾半桃食成。成食之，心知其为遇仙矣；顾念家尚有母，未毕养，奈何？翁即知其意，谓之曰：汝欲还，当闭目，否则堕水中也。成如言，闻波涛澎湃者久之。翁语之曰：至矣！令张目，则在其家屋上。拳其背，使呕所食半桃。复订曰：万历二十四年之某月某日，当俟我于山中。言讫，翁不见。成乃叫号屋上，家人闻其声，掖之下；则去家已三载，母尚无恙。成复事母，尽孝六年。母逝。适往山中采石耳，遂不归。其日月适如翁前所订云。
一都金家冲人。入九华采薪，遇异人授符箓，遂能呼风唤雨、疗病除妖，不受谢。道光甲辰六月，池郡大旱，井涸禾槁。郡守裘太尊，延之设坛祈祷。施掌心雷诀，霹雳一声，云兴雨降。复东向长嘘，成黑云东行。既而太守询其故。谓青亦患旱。寄雨三分，聊慰霓望。是日青邑亦得甘霖，从西来，正羽登坛时也。太守命以驷舆送归，已飘然长往矣。后入九华山，不知所终。
附：神仙感遇传费冠卿，及第，将归，别相国郑公余庆。公素与秋浦刘令善，喜费之行，托寓书，缄授费。乃戒之曰：刘令久在名场，所以不登甲乙之选者，以其褊率不拘，舍高科而就卑宦，可善遇之。费至秋浦，投刺于刘。委案上，不顾。费悚立良久，即以相国书授阍者。刘发缄，慢骂曰：郑某老汉，用此何为？擘而弃之。费惧，趋拜于前。刘悯顾，揖坐与语。其时，日已昏黑，费乞于厅庑下席地一宵。刘已入，良久，出曰：此非待宾之所。引费挈毡席入厅后小合子中。既而闭门，锁系甚严。费莫知所以，据榻而息。于门窍中，窥刘自操彗畚，扫除内外庭庑、阶壁。将及二更，忽异香郁烈异常。刘执版恭候于庭，香气弥甚。即见云冠紫衣仙人，长八九尺，数十人拥从而至。刘再拜稽首，仙人直诣堂中，刘侍侧。俄而筵席罗列，香溢合中。须臾，奏乐饮酒，命刘席地侍饮。一切均非人世所有。仙人问刘：得郑某信否？对曰：得，甚安。又问：得郑书否？对曰：费冠卿自长安来，得书。仙人笑曰：冠卿及第矣，今在此耶，吾未合与见。命刘酌酒一杯，送合子中；并令嘱，早修行，即得相见。费窥刘自呷半杯，以盆中水投杯中。疑未饮，仙人即与徒从乘云去，刘拜辞呜咽。仙戒曰：汝见郑，但令修行，即得相见。遂去。刘诣合，见酒犹在，惊曰：此酒万劫难遇，何不饮？引而饮之。费力争，得一两呷，刘即与费为修道友。费卜居九华山，以右拾遗征，竟不起。郑相国寻去世。刘、费颇秘其事，不知所降是何仙也。
巍巍九华，名尊禹甸。毓秀钟灵，物华藻绚。罗汉结绦，菩萨垂线。玉女擎幢，仙人把扇。念佛鸟鸣，伤生蛙谴。性相三千，随缘不变。志物产。
旧传其种由金地藏自新罗携来。颖芒，肥粒，色殷，香软，与凡稻异。
李之世诗：金粟原来是佛粮僧云移植自殊方山禽未敢衔遗粒香钵先擎供法王明嘉靖年间，凡再见。春夏开紫花，结实如麦，可食。
生悬崖峭壁，采者縆引而上，服之身轻延年。生阳崖者色紫，生阴崖者色黑。
柔白如菌。采食者，先以灰煮，其汁如血。漂净，再煮，味若珍脯。宋陈仁玉菌谱云：生竹根，味极佳。
梗空如篠，相传金地藏携来种。
李之世诗：碧芽抽颖一丛丛摘取清芳悟苦空不信西来禅味别醍醐灌顶雪山中根株颇硕，生于阴谷。春夏之交，方发萌芽。茎条虽长，旗枪不展，乍紫乍绿。天圣初，郡守李虚己、太史梅询试之，以为建溪诸渚不及也。
松子如小栗，三角，其中仁香美，即五粒松实也。苏颂谓：粒，当作鬣。谓之五钗松者，钗本双股，松叶皆双，故名。而此松有五叶，如钗，有五股，因名为五钗松耳。
长数寸，即草本之卷柏，生绝巘之处。人得之，多置于盆山之上。或置之干燥处，日久虽然枯瘁，见水则依然苍翠。
木似梧桐，大可盈握，长尺余。多津液，逾年不枯。每燃一枝，可延数刻。好事者多秉之以游洞府。
李之世诗：梧心邑露酿成泪竹干迎风迸作珠为悯世人多漆睡特留仙烛照昏衢高可一二尺，叶如侧柏叶，而翠色可爱。
一本高挺。无他枝，唯木末樛然下垂，敷条散叶，圆密如盖。或女萝陵霄，彩灿相附。
木本，如桧，高数丈。翠叶闲垂，心白色，长尺余。作结成绦，故名之。
李之世诗：罗汉迢迢行道时衣绦解下挂岩枝生来不作同心结一任柔丝拂地垂如桧木，但枝叶长垂，欲及水石。纷然如散丝线，色翠香清。
李之世诗：谁将弱缕散晴晖菩萨峰头喻法微留与山僧闲补衲白云裁作七铢衣叶细长而清泽，经霜不凋，高及一二丈。自根而上，皆成层级，状如幢节。生阴岩绝巘之上，俨成行列。烟霞笼蔽，若羽卫然。
木端生叶三四，大如羽翣。两面相合，色翠清香。峰岭岩洞之前多生之。
李之世诗：仙掌摇风立翠峦似迎毳翣下云端人间热恼真难遣才到苍岩沁骨寒树体挺直，干黑枝青，春间布叶长而翠。夏秋之交，枝上透细条，如以线贯钱。或一贯三四枚，多者十二枚，老作金色。一在太白书堂，一在金沙泉畔，皆高二三丈。
虚中疏节，丛生如竹，稠密不凋。春青夏碧，秋丹冬紫。涧傍岩麓有之。
茎小叶细，长不满三尺。生岩石，苍翠，经冬不凋。
一名龙须竹，生红紫色细花。
丛生蔓衍，其花四出，皆偶对栉比于枝叶间。无风亦常摇动，干弱而花繁故尔。
僧希坦诗：偶对丛条巧栉成动摇徐步寂无声仙花不识兴亡事岂学吴宫响屧行叶细柔而色碧绿，其花如绛囊，其实如丹珠。每露凝枝上，风过林间，清香袭人。
其花圆洁，如真珠散缀。柯条疏密，宛若流苏，而四时不衰。
木本，高丈余，叶细而长，色翠而泽。花生叶上，萼如黄葵，香闻数里。或闻金地藏游南台，适有花落钵中，他时不落，其以此而名与？
其木大小不常，与凡木顿别。每七叶九叶丛生，苞如人面，眉目宛然。花似牡丹，相倚而生。色类拒霜，香如菡萏。
花五出，房小，瓣厚，色红黄，结子如蜡。
花一种而五色。
木本，高数丈，皮似厚朴，叶大如扇。其端微凹，阔六七寸，长倍之。四月花开如莲，香闻数里。有红白二种。
生幽涧中，与闽产无异，但花较瘦，而开于雪中耳。
干有节如竹，叶细如松，花如梅，根如蒜，瓣有毒。
长三尺，劲细无节，丛生岩壁。采者攀援而得之，织以为席，精密可用。
丛生溪谷间砂石上，根一寸九节。方技家云：东流石上生者佳。天禧中，郡守曾公表进尚方。今且有一寸十二节，及二十四节者，九节不足道矣。谢枋得歌：一寸九节通仙灵。
张籍诗：石上生菖蒲一寸十二节仙人劝我食令我头青面如雪韩太史世能诗：邑侯元是九华神遗我青蒲香可纫为问当年勾漏令丹砂几许解分人生岩谷水次，叶如凤尾，性最寒。
叶上有金星点，根中有黑筋如发。
根如未开莲华，多瓣合成，可食。形如大蒜，故又名鬼蒜。土人取之，蜜煎为果。
此物处处有之，要以九华为尤胜。有正偏二种：正精，叶细、形如荸荠，串生十二珠，闰年则十三珠。九蒸晒，服之益人。偏精，叶大、亦串生。唯形偏如姜，俗呼野生姜。
以十月出石岩潭中，松江秀雅桥，难独擅奇也。
长寸余，出雪潭，鳞具五色。
丙穴之种也，出涌泉中，白鳞红鬐，巨如手掌，每岁一出。
出鱼龙洞，细口绿鳞，每暮春出。
出黄匏城溪中，极小，游泳可玩。
即四足鱼，俗称水鼠。身黑腹红，较蛇医肥而短。生垂云涧。久旱，出则得雨。
状类蛙而大，有黄黑二种，生石岩涧中，即闽越间蛤也。其声橐橐然，如梆，故名。
形不逾反舌，春晓则鸣，每声，则连呼起字。其声圆滑如鹂，林薄丛密处，多栖息焉。韩退之诗云：唤起窗全曙，即此鸟也。
李之世诗：海白沙明风满天宿云如絮裹山巅曙窗唤起游人梦犹有山房熟睡禅形大如鸠，羽色黄褐，翠碧闲而成文。音韵清滑，如诵佛声，一名念佛子。韦蟾诗云：静听林飞念佛鸟，细看壁画驼经马。
李之世诗：莲华九瓣坐中央栏楯重重树几行是处海潮音不断人禽同说往西方形罕见。春夏之间，月夜，独鸣于深岩幽谷之中。啼曰克丁当，宛如杵臼敲戛之声，清亮可听。
王梅溪诗：江南一岳占青阳多少神仙此地藏闻说仙翁捣药处鸟声依旧克丁当俗名音声鸟，凡有二种：一种，形如练鹊，毛具五色，喙红足碧。一种，形差小，羽杂玄黄，足或青赤。多居高峰绝顶，面旸谷而巢。飞翔有序，群族必单，于春夏早秋时见之。每风轻烟暖，则音响互发，宛如一部箫韶。
大如雄雉，绣颈衮背，劲骹悍目。朱冠特起，形如戴盂。夜以承雨露，则互饮之。亦不常见，或曰：竹实生，则来栖隐焉。
李之世诗：苦竹无花讵足餐禽声闵嘿讼烦冤人间亦有戴盆者甘露谁为灌顶门形似燕而小，其声清切，翅绮黄白。春深见人，啼曰：莫摘花果。或犯之，则群飞掠人，连声而呼。乡人目之曰护山鸟。王梅溪诗曰：莫向山中摘花果，惜春啼鸟怒人攀。
李之世诗：名花偏妒鸟衔残多着金铃树底安谁信山禽更解惜声声啼切护春阑状类燕子，色错黄褐。春日则呼曰：提壶芦，沽美酒。
鸟自呼其名。晴鸣则雨，不鸣则晴。羽色黝翠，修尾扬翅，其形亦如燕。
大不逾雀。每春夏秋，啼曰：婆婆饼焦。俗名胡须怪鸟。
僧希坦诗：绿柳含烟烟不消红花喷火火无烧如何焦却婆婆饼每对春风舌苦饶雌雄相逐，性不肯群，形采如鸦。翠膊碧臆，鸣声甚清。每岁翼二雏，羽翮成，则旧者飞去。
形如羊，色褐，角类竹节而蹙。能避网罟，人鲜得之。
周赟诗：獬豸同群性嫉邪长须蹋遍九莲华参禅许挂羚羊角莫遣金刚献佛牙嘉靖中，乡人于天柱峰边见一鹿，毛甚长而色苍，盖五百年物也。
周凤冈：嘉庆甲子，于黄山、五老峰傍，见黑鹿，有光。遇于仄径，无可回避。上有悬崖，高二三丈，鹿一跃而登。及道光甲午游九华，于天台峰下遇之，摩肩而过。疑即黄山物，以问山僧。据云：本山向有此物，必百余年始一出，乃数千年仙兽也。
附：九华扇棕骨，两夹镌百寿图。黑油纸面，以泥金图九华。既为青阳县官岁修贡职，不得谓非方物也。况康熙乾隆御赐之额，每岁江南入贡之图，皆九华之邀宠于天庭，而有光泉石者也。前志俱未载，至清光绪周志始附及，殊当。
周赟诗：青阳自古属宣州九华曾邀太白游一字名更醉草草题诗不及敬亭好谪仙去后刘郎来看山巨眼公论开尤物一见惊奇绝敬亭不觉无山色吾家山门天下奇谪仙刘郎两不知青阳一官恣闲散索图先借九华看白绫半臂世已无县官贡扇金模糊年年远向杭州买金陵画工价更倍九重但知贡青阳虚名要使九华当广文买扇自图写不以官物饰文雅虚声附和耳食多才薄将奈名山何欲借刘郎诗题扇恨君未识山门面明朝挥扇入画图看比山门山如何上下古今，人事万变。自治谋生，总归佛眷。古木有灵，顽石善幻。人化涌泉，鬼吟循涧。断爪残鳞，聊广闻见。写以余沈，非关真面。志志余。
新罗国在东海东，朝鲜国之东南。国王姓金，隋文帝时通贡，始封为新罗国王。其人如中国，读中国书，能诗。女子鬒发色美。唐贞观时，女主善德表请改章服，从唐，故称为君子之国。国有鸡林州，贾人市香山诗，即其都也。唐费冠卿称金地藏为新罗国王子金氏近属。贞元十年，寿九十九岁。冠卿与地藏同为贞元人，此实录也。
散骑常侍关文衍，画九华图于白绫半臂，号九华半臂。自谓令此身常在云泉之内。
新唐书。高骈传：吕用之者，鄱阳人。世为商侩，往来广陵，得诸贾之欢。既孤，依舅家，私盗其室，亡命九华山，事方士牛宏徽，得役鬼术。卖药广陵市，始诣骈亲将俞公楚。验其术，因得见骈。署幕府，稍补右职。
陶守立于九华草堂壁，画，笔致清逸。
宋滕宗谅，始作，今不传。曹机有石刻。程鹏飞改六图为东西二图。元吴天锡，复总东西二图为四图。图佳，亦无取多也。
一卷，画秋浦两岸，中横大江，林木楼台，极其精细，笔意类燕文贵。后有石林二印，并刘须溪跋。
胡应鳞诗薮：南唐九华山人熊晙云：山前犹见月，陌上未逢人。云：果熟秋先落，禽寒夜未栖。
周让谷，形体丰硕而性剧，喜游山。尝同沈惕庵游九华，方近半霄亭，数人掖之始得上。吟云：仆懒童瞋予亦倦，天风扶上半霄亭。及望天台险仄，益股栗不能登，作五古以谢同游。后二韵云：我身如駏蛩我行如羖䍽乘风复何能甘作退飞鹢东岩有僧，少时，每见云生岩谷间，辄能辨色，或碧、或白、或黑、或紫，或易散、或不易散，一一识而收之。法以瓷瓶倒覆云上，候其满，以燥纸糊封之。客至，用针刺孔，则缭绕而出。须臾满房屋间，以之饷客。东坡诗云：近来学得收云法，拟把一囊赠我行。
明纪。徐达传：达还镇池州，与遇春设伏，败陈友谅军于九华山下。斩首万级，生擒三千。遇春曰：此劲旅也，不杀为后患。达不可，乃以状闻；而遇春先以夜坑其人过半。太祖不怿，悉纵其余。
池州府齐山，有石峰林立，苍翠如削，号小九华。
新安有山，九峰如芙蓉，号小九华山。
东坡诗序云：湖口人李正臣蓄异石，九峰玲珑宛转，若窗棂然。予欲以百金买之，与仇池石为偶。方南迁，未暇也，名之曰壶中九华。且以诗纪之云：清溪电转失云峰梦里犹惊翠扫空五岭莫愁千嶂外九华今在一壶中天池水落重重见玉女窗虚处处通念我仇池太孤绝百金归买碧玲珑其后八年，复过湖口，则已为好事者取去。乃和前韵以自解云：江边阵马走千峰问讯方知冀北空尤物已随清梦断真形犹在画图中归来晚岁同元亮却扫何人伴敬通赖有铜盆修石供仇池玉色自璁珑崇宁元年五月，黄山谷系舟湖口，正臣持此诗来，石既不可复见，而东坡亦下世矣。感叹不足，因次前韵云：有人夜半持山去顿觉浮岚暖翠空试问安排华屋处何如零落乱云中能赵璧人安在已入南柯梦不通赖有霜钟难席卷袖椎来听响玲珑池州僧默公，住长安慈恩寺，郑谷题其院云：虽近曲江居古寺故山终忆九华峰春来老病厌迎送翦却牡丹栽野松晋昌唐燕士，隐九华山。夜步林中，有白衣丈夫戴纱巾，貌孤俊，循涧而来，吟步自若。吟曰：涧水潺潺声不绝溪垄茫茫野花发自去自来人不知归时唯对空山月将与之言，未及而没。明日燕士问里人，有识者云：吴氏子，举进士，善为诗，卒数年矣。按河东记，无名小鬼赠韦齐休诗，与此正同。其诗云：涧水溅溅流不绝芳草绵绵野花发自去自来人不知黄昏唯对青山月水月庵有罗汉柏，高二三尺，群鸟栖焉，似山雀而小，色苍翠。庵中一老僧呼曰：徒弟，便就食。或客至，僧亦呼之，即群下，甚驯扰不惊。后僧终，鸟尽飞去。
卢生，不知何许人。明郑太宰用章赠诗云：九华卢生，远涉江淮，走云中，历太行，上天子之都，称壮游矣。貂敝言旋，赋此赠别。诗曰：九华仙客揽征衣极目归鸿逗雨飞郑重青萍休夜吼风尘谁复辨支机士大夫道经青阳，无不登九华。一经大官驻节，邑令发一符牒，本山住持僧，供帐劳费，不可言悉。鄢陵郑公二阳抚皖时，过不往。有过青阳，王令邀游九华山，不赴，因赋诗示之曰：遥望华峰路不赊飞云片片堕檐牙因怜舆卒肩头苦更揣僧徒腹内嗟供亿纷纷劳梵舍送迎仆仆罢官衙权将图志当游具领略山光趣已奢池州府志言：九华深处，广邃如堂，可容数百人，怪石咸仙佛之像。洞悬钟乳若幢盖，旁列金黄牡丹、仙桂等花。有猎者逐鹿，偶值其胜，折花以归，人惊异之。及复往，遂失其所。此山南鱼龙洞中实境，非幻景也。
载：临城县西北四十里盖山，高百余丈，有舒姑泉。昔有舒氏女，与其父析薪，倦坐，牵挽不动，乃还告家人。比往，唯见清泉湛然。女母曰：吾女性好音乐。乃弦歌，而泉涌回流，有朱鲤一双涌出。
按：盖山，即九华翠盖峰。舒姑泉，为雪潭之源。
按：此女乃化鲤，而非化泉。人身化鱼，当为罪报所致，何足咏歌？许止净识。
胡长白，家于武学之右，袁府巷内。偶锄后园地，忽铿然有声，异之。以手擘土，见一研山埋其下。出之，长可尺许，高数寸。峰峦崷崒森秀，纹如胡桃，色黝然，真几案之佳物也。长白以形类九华，因名小九华，如东坡先生仇池石故事。
蔡州苏昆生、维扬柳敬亭，尝客于左宁南武昌军幕。柳以谈，苏以歌，为幸舍重客。宁南没九江舟中，百万众皆奔溃。柳先期东下；苏生恸哭，削发入九华。
楚寒碧上人，自竟陵入九华。谭友夏弟元声，字韵远，为书导之于贵池刘征君。寒碧名僧，能诗，有数章，今不传。
云仙杂记云：九华小民浚池，得物，状类竹根。旁有一铭曰：浮阳笋，太古孕，投酱缶，三年不尽。民不识字，令人读之。试以豆一斗造酱，投物其中，果三年不减。
九华茶，唯茗源最佳，见称于阳明。诸峰所植，虽不及此，然味清泉洁，较他山犹胜。
梵书言：佛项有圆光，亦云白毫光。评文者每借以喻题之元神。不知此固人人皆有，非其时地则不见耳。光绪庚子早秋，修九华志。方编诗，晓行九华山田间。时稻花含露，绮旭初升。自顾影横碧毯，头上有气晕，圆如车轮，白光闪烁，如罩一圆玻璃，从者诧异。予谓：人皆有之。使以影就稻，果然。第有大小、明暗、盈亏之不同，盖因人之邪正、强弱、寿夭而别也。周赟识。
清光绪二十年秋八月有挑夫王某，素有烟癖。自徽之屯溪，肩货至九华，行经洗手亭。薄暮，倦极，息肩，坐道旁。仿佛见茅屋内有灯火，亟思取茶止渴。甫入门，适旧相识者，仍以卖烟为生计。略叙寒暄，饱尝烟味。临行，给铜钱，犹一再辞而始受。王某肩货到山，已二鼓矣。明日卸货于某号，言昨夜吸烟事。闻者惊异，谓某已死年余，葬某处。王某愕然，邀人趋视昨晚经行处，果黄土一坏，铜钱犹存在也。
民国三年成立，为本山总机关。由丛林与各寺庵组织之，性质与地方自治相近。有图记，文曰青阳县九华山佛教会之图记，以昭信守。地点在化城寺。公推正、副会长，主持会务。任期三年。经费，在印签捐四成开支。民国十一年一月，改会长为理事，公推六人，分任会务，扫除旧习，精神形式顿改旧观。后以事权不一，转滋纠纷，十三年冬，仍复会长制。
清宣统二年，县教育会，推广教育，九华始办初等小学。经常费，由各寺庵募助。假太白书堂为校址，僧俗同校，因地制宜。民国元二年，受军事影响，香烟冷落，经费无著，遂停办。十一年春，佛教会改组，各理事热心公益，以规复学校为前提。旋以校舍建筑尚待筹画，议遂寝。十四年春，西区第二初级小学始成立。
九华阴骘堂，历有年所。向有弓田三十三亩三分，荫山八号，市房三重，无他项消耗。所有收入专事施棺掩埋，由山主轮管。每年冬十月十五日，各姓执事齐集阴骘堂，审查收支帐项，以便接管，而专责成。
九华属青阳西乡庙前镇，向有警察分所。九华五方杂处，每届秋冬，香客云集。因划为西乡特别区，设警察分所，以便保卫治安。常年经费，由佛教会担任。
九华化城寺、天台顶、地藏塔，印签两捐始于清宣统元年。时以池州开办中学，经费由六县摊认。此外如贵池之铁板洲，青阳之九华山，每年认缴教育费若干圆。九华印签捐无定额，以六成解中学，四成供给地方公费。自池州中学迁省城，改为省立第七中学，省款开支。六成捐务始由县教育会收。近年印签捐，列入地方教育费项下，由佛教会承办。全年总数，一千四百一十圆，分期呈缴。自二圣殿至天台顶，不准私售印签，妨碍捐务。
九华庙宇林立，环月牙池三面，延及白马亭，多为商店。凡地方有关本山公务，由化城寺住持召集各寺庵，暨各商号，议决进行。向有商董，如现行商例，董事无定数。清宣统元二年，始有临时山董名称。然九华以寺庵为主体，山董系帮办性质。民国初年，泾邑吴君霖轩经商九华，毅然以本山义务为己任，兴利除弊。刘前知事照会为九华山董。十余年来，维持提倡，僧俗景从。至于重建三元桥，修筑二圣殿以下道路，尤多所援助。倪前知事赠额曰：卫法保商。其嘉奖盖有由也。
有檀信捐助香灯田，有僧人自置田土，加以募化法事等项收入，以为生计。其无田土者，有香火之赀，亦可稍以自给。迨民国以来，军事旁午，香烟冷落，亦清苦异常。
以正、八、九、十月为极盛，时间虽短，而获利颇丰。生货变为熟货，商业多兼手工。玩具，如木刀、木鱼、木叫、竹笛。用品，如木盘、竹箸、饭筒、果盒、样包。食品，如姜片、黄精、茶叶、查饯、麻糕。皆本山出品，工省而价廉，销场颇旺。其他各货，自外入者，运费增加，价亦昂贵。
峻如梯，小如笠，瘠如沙漠。唯泉水灌注，保无旱干。午节后分秧，重阳前始收获，每亩收不及三百斤。且多风灾，若谷熟遭风，则收成更歉。山高性寒，无蚕桑之利。农事毕，则采薪。下季香客云集，山路崎岖，车马不便，农人多充兜夫挑夫，其工值较普通劳工为优。
多依赖香客为生活。秋冬之交，乞丐，途为之塞，由二圣殿至山为多数。野蛮无赖，每滋事端，进香者视为畏途。自添设警察，派人巡逻，始扫除恶习。
九华山，自唐李青莲定名，金地藏卓锡，及见地藏生前灭后一切神异，凡稍知佛法端倪之士，即知其时金地藏，实为释尊在忉利天宫嘱累担荷救度末世苦恼众生之地藏菩萨所示现。兹山即为菩萨应化道场，了无疑义。故得香火肸蚃，与清凉、峨眉、普陀，并峙，称为震旦之四大名山。大士悲深愿切，灵应昭著，众生蒙福获益之事，纸不胜书。奈开山以来，虽大明嘉靖、万历、崇祯、大清康熙、乾隆、光绪，七次编辑山志，概由官厅主修，儒士秉笔；从未得一深通佛法之高僧钜儒，参与其间，发挥佛法有关世道人心、国家社会、普利众生、不可思议之实理实事。前六次，虽未发挥，尚少毁谤。至光绪周志，诬蔑三宝之文，连篇累牍。稍知佛法利益者阅之，无不疾首痛心，实为大士名山一大憾事。李圆净居士，因见印老法师，已将王雅三先生所编之普陀新志，改正流通，又念兹山各志之纰缪，乃恳请将清凉、峨眉及此山三山志，一并改正流通。俾四大名山，同得良好志乘，遍布寰宇。庶未读佛经之士，亦有稍知文殊、普贤、观音、地藏四大士，助佛宣化，救度众生，不可思议之大威神力；并知四大士之殊胜道场，渐增信仰，佛法前途，亦多利赖。老人素以宏扬佛法、利济众生为己任，即慨然允许，力任为之。一面函许止净居士，佐助点缀。清、峨二志，早已出书。兹志之延阁数年，迟迟难就者，厥有数因。老法师近年印行各书，多其自行订定底稿，与陈无我居士助校对。及峨志尚未订完，老人目力锐减，由逐一奉命以蒇其事。至兹志，但由许居士标出编订大意。一切订定安顿手续，老人目力日差，概命次第料理。本苦恼谫陋，何堪胜此重任？幸李居士征集书籍颇富，许居士标明大意甚妥，及常在老人座下，随时可以请问。但各门多须重新编辑，实非清、峨略修之比。加之老人全不经手，又心目暗钝。此为多延时日之一大原因。再业障深重，值此法门多事之秋，为南贑佛法，求保存寿量寺；及挽救江西第四、第八两行政区二次没收寺产案。自癸酉春，至丙子冬，四年之内，多为此三事奔走呼号，函电驰求，吁请援救。虽仗三宝不可思议之威神加被，十方护法之大力维护，一一达到美满结果。而之光阴精神，大都消耗于此。至丙子夏，竟积劳成疾，迄今尚未全愈。此又一再延宕之最大原因，实应尸其咎。
今幸大士慈光普照，老法师福德加被，逐卷多循许居士标示大旨，编订完成。复得性寂大师与陈无我、仇德恒二居士佐助校对，致能完成此举。虽知识谫陋，当然纰缪仍多。但今风气大开，明达之士，多通佛理。想阅之自知佛法有益身心，取金遗矿；不致徒计文辞工拙，买椟还珠。较之六种旧志，或可稍慰赞仰大士之深心。至其中所有错讹，切望阅者指示，庶可识之，俟后贤再版改正。又形胜、梵刹、建置各门，编者不能亲往勘对，祇依旧志、指南等书，斟酌而定。然时世推迁，古今莫定，挂漏重复，势所不免。卷三后，已略述所以。博雅君子，幸勿以现状不符见责。如有指正，实所欢迎。此皆不慧馨香祷祝以俟之者。
释迦文佛圣诞日，苦恼比丘德森谨跋。