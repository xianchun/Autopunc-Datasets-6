生死大海，非念佛無由得度。欲知念佛之所以然，不看凈土經論，何由而知？固當日誦阿彌陀經，常看無量壽經及觀無量壽佛經，此名凈土三經。讀此則知彌陀之誓愿宏深，凈土之境緣殊勝，行人之往生行相。此外，最親切開示念佛方法有楞嚴經第五卷末後，又有華嚴經普賢行愿品，以十大愿王導歸極樂。讀此，知念佛求生西方一法乃華嚴一生成佛之末後一著，實十方三世諸佛因中自利，果上利他之最勝方便也。彼妄謂凈土法門為權漸小乘者，皆毀謗華嚴及謗佛、謗法、謗僧之極重罪人也。其凈土三經之注，并凈土諸書之宜專精看者，光文鈔中與徐女士書中備言之，此不具書。
晨朝十念，當於盥漱後，功課前行之。凈土十要、西歸直指中，各有其儀，依而行之即已，但不可過十念，以多則傷氣，光文鈔中亦屢言其利害。朝暮功課，照功課中念之即已。如公事多端，不暇念功課，則但用十念亦可。此外，則但止念一句南無阿彌陀佛即已。所謂十念者，以盡一口氣為一念，如是念十口氣，名為十念。如氣壯之人，一口氣多念一二十句，氣弱之人只能數句，不論佛數多少，但以一口氣至十口氣為度耳。其法之妙處，文鈔亦說之。若多念，則又傷氣受病矣，不可不知。
古語云：聰明不能敵業，富貴豈免輪回？生死到來，一無所靠，唯阿彌陀佛能為恃怙。惜世人知者甚少，知而真信實念者更少也。通州王鐵珊，前清曾作廣西藩臺，其地土匪甚多，彼設計剿滅，所殺無算。前年得病，合眼即見在黑屋中，其鬼甚眾，皆來逼惱，隨即驚醒，如是三晝夜，一合眼即見此象。人已困極，奄奄一息，其夫人勸令念佛，隨念數十聲即睡著，因睡一大覺，而精神漸健，病遂痊愈，即長齋念佛。使此時無人以念佛告之，恐萬不能至今日也。故知教人念佛，功德無量。
知念佛利益者，皆多生多劫善根所使也。所示令親之事，甚為希奇，可謂宿有善根。然又須兢兢業業以自修持，庶不虛此一夢。倘以凡夫知見，妄謂我已蒙三寶加被，已入圣流，從茲生大我慢，未得謂得，未證言證，則是由善因而招惡果。末世之人，心智下劣，每受此病，楞嚴經所謂不作圣心，名善境界，若作圣解，即受群邪者，此也。請以力修凈土法門自勉，則將來決定獲大利益矣。須知凈土一法，乃十方三世諸佛烹凡煉圣之大鑪鞴。九法界眾生，無一不入其中，能出其外者，以出則究竟成佛矣。能如是信，方名正信，方名有凈土耳。
昨接來信，言及教女為齊家治國之本，可謂見理透徹。周之開國，基於三太，而文王之圣，由於胎教，是知世無圣賢之士，由世少圣賢之母之所致也。使其母皆如三太，則其子縱不為王季文王周公，而為非作奸，蓋亦鮮矣。而世人祗知愛女，任性憍慣，不知以母儀為教，此吾國之一大不幸也。人少時常近於母，故受其習染最深。今日之人女，即異日之人母，人欲培植家國，當以教女為急務。勿曰此異姓之人，吾何徒受此憂勞哉？須知為天地培植一守分良民，即屬莫大功德。況女能德鎮坤維，其子女必能肖其懿范，榮何如之。況自己子孫之媳亦人家之女乎？欲家國崛興，非賢母則無有資助矣。世無良母，不但國無良民，家無良子，即佛法中賴佛偷生之蟒流僧，一一皆非好母所生。使其母果賢，斷不至下劣一至於此，惜哉！
佛法大無不包，細無不舉，譬如一雨普潤，卉木同榮，修身齊家、治國親民之道，無不具足。古今來文章蓋一時，功業喧宇宙者，與夫至孝仁人，千古景仰，人徒知其跡，而未究其本。若詳考其來脈，則其精神志節皆由學佛以培植之，他則不必提起。且如宋儒發明圣人心法，尚資佛法以為模范，況其他哉？但宋儒氣量狹小，欲後世謂己智所為，因故作辟佛之語，為掩耳盜鈴之計，自宋而元而明，莫不皆然。試悉心考察，誰不取佛法以自益？至於講靜坐，講參究，是其用功之發現處。臨終預知時至，談笑坐逝，乃其末後之發現處。如此諸說話、諸事跡，載於理學傳記中者，不一而足，豈學佛即為社會之憂乎？
宋葛繁之日行利人事，趙閱道之日之所為，夜必焚香告帝，袁了凡之立命，周夢顏之著書，莫不汲汲然企人諸惡莫作，眾善奉行，明因果，示罪福，使人知舉心動念，天地鬼神無不悉知悉見。雖欲欺人，以天地鬼神悉知悉見，而有所不敢。從茲勉力為善，實心戒惡。雖最剛強難化，不可以理喻者，聞三世因果之道，必漸行戢斂，以致轉暴惡為良善者，不知其幾。
竊謂父母愛子，無所不至，唯疾病患難，更為嬰心。小兒甫能言，即教以念南無阿彌陀佛及南無觀世音菩薩名號。即令宿世少栽培，承此善力，必能禍消於未萌，福臻於不知，而關煞病苦等險難，可以無慮矣。稍知人事，即教以忠恕仁慈、戒殺放生及三世因果之明顯事跡，俾習以成性。在兒時不敢殘暴微細蟲蟻，長而斷不至作奸作惡，為父母祖先之辱。
佛法遇父言慈，遇子言孝，遇兄言友，遇弟言恭，夫唱婦隨，主義仆忠，雖統名為出世之法，實具足乎經世良謨。經世良謨亦同儒教，但儒教祗令人盡義，而佛教一一各言因果。盡義則可教上智，難化下愚；因果則上智下愚，無不受益。今之社會，專以智巧而為主體，故發而為事，則借為民作共和幸福之名，成同室操戈之實，使國勢日危，人民日益困悴於爭意氣，爭權力中。若是結果，總以不知因果報應，使人人知因果，則自利利他，己立立人矣。何至如此其極乎？
所謂小兒學佛者，學其前來所說數義而已，豈即令其參禪悟性，閱教觀心等耶？王君未知佛法，所以過慮如是之甚，若即其言而推之，殆將畢世不敢言及佛法矣。答
王君書，當并光所說之意而融會之，則更闊大矣。法名如數寫來。竊謂小兒取一名，恰當即已，何必定取三名？孔子之名，原是乳名，豈乳名便祗可兒時用乎？法名亦後世所立。佛諸弟子莫不皆是在家俗名？今之取法名者，以別其入法與否。若兒女輩俗名，最初即取好，畢生可用，何須絡索二三耶？先盡人事，後聽天命，人謀不及處，以三寶之威神是托，則冥冥中自有不思議之轉旋矣。
娑婆世界是一大冶洪鑪，能受得烹煉，則非世界中人矣；不能受得烹煉，則烹煉之大冶洪鑪反為毒器，為苦具，是在各人能自得益耳。同室之人固宜於閑暇無事時委曲宛轉，開陳至理，令其心知有是非可否，則心識不知不覺漸摩漸染而為轉變。至其愚傲之性發現時，可對治，則以至理名言和氣平心以對治之。否則任伊，一概置之不理。待其氣消，再以平心和氣論其曲直，久之則隨之而化；若用強蠻惡辣手段，斷非所宜。以彼有所恃。但隨緣隨分即可，不必與一切人皆同也。
接手書，知居士有向上志，然未知法門所以，及與時機，縱曾讀光文鈔，亦未究光所說之意旨也。夫修行用功，原為了生死耳。倘用功而生死不能了，猶不肯依能了者而為之，豈非擔麻棄金，自貽其咎乎？參禪縱能大徹大悟，如五祖戒、草堂青、真如喆、斷崖義尚不能了，而再一受生，反致迷失，校前為遠不能及，況吾儕乎？某某和尚雖于禪門知所向方，猶未打破禪之區域，故不能令閣下息心念佛，意謂一悟即便無生死可了，亦無涅盤可證耳。不知縱悟到無生死可了，無涅盤可證地位，依舊仍在生死中不能出，在涅盤中不能證。
末世眾生仗自力斷惑證真，了生脫死者，甚難甚難！況汝既看此一念落在何處，當時時專一看此念之落處。除此之外，皆不理會，直如怨家相尋，不肯一瞬失照，令彼走脫，必欲直下捉得，令其喪身失命而後已。而說出此念來時，種種境界遂將看落處全體丟開，而以現出之境界為心得。不知此種境界雖由靜定而發，實為參禪之障。何以故？以忘卻窮究此念落處，而以幻境為得故，且此境界夾雜煉丹家之境界。閣下殆先曾用過彼之工夫，今由靜定而發現耳。倘以為得，後來尚有著魔發狂之慮在。閣下不知全體拋卻，尚企常久，以不能得為之椎心警呵，豈非認賊為子，令守家業乎？
金剛經云：凡所有相，皆是虛妄。心經云：照見五蘊皆空，度一切苦厄。閣下此相，為是相耶？非相耶？為是五蘊耶？非五蘊耶？若是相，是五蘊，皆在所棄，何得寶貴？若非相，非五蘊，則能看之念尚不可得，此種境相從何而出？古云：學道之人不識真，皆因從前認識神。無量劫來生死本，癡人認作本來人。正閣下貼切之對證妙藥也。禪豈可妄以己意參乎？當此一念起時，直須看其落處。不在此處著力，則差之毫厘，失之千里，而猶以為得，豈不大可哀哉！
雖然光非禪客，絕不以禪學教人。此不過以閣下不識其境為邪正是非，不禁稍為辯析。倘閣下欲高豎禪幟，以大徹大悟為事，當更參禪宗大老。如曰吾于即生決定要了生死，請將參禪之念拋向東洋大海外，依凈土法門生信發愿，念佛求生西方，則仗佛慈力，決定可以滿其所愿。倘不依凈土法門，所有修持皆成人天福報及未來得度之因緣而已。欲了生死，斷難夢見。欲知禪凈之所以然，非博覽禪凈諸書不可；即能博覽，倘無擇法智眼，亦成望洋興嘆，渺不知其歸著。是宜專閱凈土著述，然凈土著述甚多，未入門人猶難得其綱要，求其引人入勝，將禪凈界限、佛力自力，分析明白，了無疑滯，語言顯淺，意義平實，為研古德著述之初步向導者，其印光文鈔乎。祈息心研究，當自知之。
蕅益生於明末，沒於清初，一生弘法，皆在南方，未曾一到北地。兼以順治初年，南方多未歸服，故大師於崇禎升遐。明圖版蕩之後，凡所著述，但書歲次，不書國號及年號耳。及至福建寧波，各處歸順之後，不一二年，即入涅盤。而臺宗有仿之者，於康熙時著述，亦不書國號年號，可謂誣蔑蕅益與國家耳。其不善學，有如此者。南方學者，多宗臺教；北方學者，多宗賢首、慈恩。彼既不相習，故其流通也少。世宗雖倡刻大藏，其年初夏即已賓天，其清藏中所入所出，容有世宗裁奪者，實多半由當時所派之親王總理刻藏首領大和尚主持。又刻藏預事之僧，盡屬賢首、慈恩、臨濟宗人，臺宗只一人，而且尚屬校閱無權之人，蕅益著述所入唯相宗八要、釋大乘止觀法門二種。余者北方所無，將何由而附入乎？此系雍正末乾隆初年事。
至乾隆末年，蕅益著述京中尚無多少，徹悟老人見閱藏知津，即欲刻板，擬再得一部，即不須另寫，庶省心力，因遍詢各剎，止得一部。凡大師流通到京之著述，徹悟及徹悟之門人皆為刻板，亦有一二十種。不知世務之人，一歸之於世宗不取，可謂誣罔世宗。使世宗若全見蕅益著作，斷當具足入藏，一部不遺。須知清藏肇始於世宗，及世宗崩後，高宗繼立。凡刻藏事，皆當時僧俗中之權人主之，高宗亦不過應名而已。何以知之？世宗所著揀魔辨異錄草稿甫畢，尚未謄清，隨即崩駕，高宗雖令繕寫刻板，亦不暇檢點，由未派一大通家主事，竟致錯訛不勝其多。此其父之手澤尚且如是，況大藏乎？又世宗於開首著此之時即頒上諭，內有入藏流通之語。迨後止刻書冊板，竟未入藏。但將此上諭附於圓明居士語錄之後，將謂世宗亦嫌其習氣而不入乎，此其不入之由，以漢月藏。
王弘愿居士雖則崇信密宗，頗有效驗，然始則錯認消息，將有未得謂得之失，繼由多閱教典，方知錯認。次則現雖工夫得力，而虛火上炎，無法自治。光以此二事，斷其密宗一法，不能普被三根，不如凈土法門之千穩萬當。謂君宿具靈根，見地高超，尚有錯認，及受病不知對治之失，則世之不及君者可知矣。彼謂密宗高出顯教之上，引種種言論以辨，然佛無二心，亦無兩法，欲抬高密宗，但當論密宗所以高處。既以密宗之妙處與顯教之妙處證同，是欲推尊而實持平也。彼之所論，乃約教而遺機，光乃約機而論教之利益。蓋契理而不契機，則不能感應道交，所謂說法不投機，便是閑言語矣，大意如此。光所說多絡索，兼以目力不給，凡屬信札，概無存稿。一位攝一切位，而從淺至深，行相仍復歷然。圓融不礙行布二語，最為恰當。蓋以圓融正圓融其行布，若無行布，說甚圓融？行布正行布其圓融，若無圓融，則其行布便成生滅，便屬小乘諦理，便非因該果徹之道矣。
接手書及觀經嘉祥大師義疏，一再細閱，其文法實在令人迷悶，一句話反覆數說，而義意含糊，兼且只派名義，前不詳其所以，後不結其歸宿，光億此疏恐未必是嘉祥大師親筆，當是東洋耳食之徒冒名而作。否則縱令傳寫致訛，不致通皆不成文理，雜沓瑣碎，絕無顯示大義，如須彌高出於海，八風悉吹不動，縱令好為更端者，不能移易一字之處，是為可疑。十一面疏亦然，彼慕吾國高人之名，妄自著書，不知自非高人，冒名亦冒不到耳。
又北京近所印書，皆用毛邊紙，此紙現視頗好，久則發脆，光在京時，見百余年外之書，紙皆發脆，粗心人翻閱，便見破碎，心竊疑之，而不知其所以。光緒三十一年問仁山先生，彼云：被煤煙熏過之故。其說雖有理，亦不能息疑，以藏書多者，豈皆在有煤煙處？紅螺無煤，書亦發脆，知先生此言，殆想出之理由，非實驗之的據。至前年到藏經院，與一老做書者談及紙性，因說北京舊書皆發脆，彼云此系毛邊。毛邊新時覺得厚實堅固，以草料多，竹料少，故久則發脆。毛太重太紙質，不如毛邊堅實，經久不變。外行人多以毛邊為美，我等做書各工亦愿做毛邊，以其硬爽好做，實則毛太重太經久。光聞，疑心豁釋。
觀經疏，釋文釋義，甚為疏漏，其科則三四次頻標，直是蕪蔓不堪。今閣下亦知是偽，似宜令發心者息此刻事，勿令嘉祥大師受誣。凡流通古人注疏，須擇其義理文字能啟發人心，暢徹經義者為準，如此疏文，刻之何益？即令光修，亦無生色，若大改換，直成另著，不名為修。況天臺、善導各疏，遍法界流通，何不惜金錢，作此無益之事耶？取其嘉者流通，則於古人有光，於後學有益。若不論真偽，并皆流通，則令古人受誣，令後人煩神亂思，而了無利益，祈為彼言之。光前年見十一面疏，亦以為偽，特未形之言論耳，此等書斷以不流通為是。
近世士大夫多守拘墟之見，有以因果報應、生死輪回之事理相告者，則曰此稗官野史小說家憑空造者，何足信乎？其人亦曾讀經閱史，雖見此種事，亦不體察其所以然，其拘墟也，仍復如是。居士將歷史之因果報應、生死輪回等事，集之於一編之中，上而麟經，下及明史，其事跡的的可考。彼拘墟者讀之，當必啞口，不敢謂其無稽妄造矣。至於學佛一事，原須克盡人道，方可趣向。若于孝弟忠信、禮義廉恥等事，一不實踐，雖終日奉佛，佛豈佑之哉？良以佛教該世出世間一切諸法，故于父言慈，于子言孝，各令盡其人道之分，然後修出世之法。譬如欲修萬丈高樓，必先堅筑地基，開通水道，則萬丈高樓方可增修，且可永久不壞。若或地基不堅，必至未成而壞。語云：選忠臣于孝子之門。學佛者亦復如是。
昔白居易問鳥窠禪師曰：如何是佛法大意？師曰：諸惡莫作，眾善奉行。欲學佛法，先須克己慎獨，事事皆從心地中真實做出，若此人者，乃可謂真佛弟子。若其心奸惡，欲借佛法以免罪業者，何異先服毒藥，後服良藥？欲其身輕體健，年延壽永者，其可得乎？實驗一書，堪破此弊，流通于世，大有利益。
又蘇州彭希涑曾輯二十二史感應錄，于歷史中，摘錄因果事實百八十余條，不知閣下曾有此書否？若有，宜一并排印，以辟拘墟者之眼界。
接手書，知治習之心，唯勤唯切，而消習之效，未得未見，其故何也？蓋以生死心不切，而只將此超凡入圣，消除惑業，成就凈念，作口頭活計，故無實效也。倘知人身難得，佛法難聞，凈土法門更為難聞，今幸得此大丈夫身，又聞最難聞之凈土法門，敢將有限光陰，為聲色貨利消耗殆盡，令其仍舊虛生浪死，仍復沈淪六道，求出無期者乎？直須將一個死字，若向上之志一衰，則懶惰懈怠隨之，而不復振矣。如不慧二十一歲，辭親出家，亦可謂發心真而立行猛矣。至今五十三歲，若宗若教，毫無所得，徒負親恩，空為佛子。所幸者，凈土一法於出家學彌陀經時已生信心，實未蒙一知識開示。以當時業師與諸知識，皆主參究，所有開示，皆破凈土。吾則自量己力，不隨人轉，雖佛祖現身，猶不改作，況知識所說乎？
又現今法弱魔強，欲護持佛法，在俗則易，在僧則難。閣下若能嚴持五戒，專念彌陀，克己復禮，言行相應，然後廣行化導，普利群倫，不可居師位而自高，不可受錢財而自益。在家為一家演說，對眾為大眾詳陳，則人皆仰其德而信從其言，所謂其身正不令而行，草上之風必偃也。令郎不信此道，亦不可強，俟其遇境逢緣，天機發現時，一啟迪之，自有沛然莫御之勢矣。蓮社初開，須有定規，女人入社，斷乎不可，切不可效他方之漫無檢約，以致一法才立，而百弊叢生矣。至要至要！舍利不能禮拜，叢林不能親炙，有何所欠，但能見佛像，即作真佛想。見佛經祖語，即作佛祖面命自己想，必恭必敬，無怠無忽，則終日見佛，終日親炙諸佛、菩薩、祖師、善知識，舍利叢林云乎哉？市井習氣，出家若不真修，更甚於俗。若欲遠離，先須了知世間一切諸法，悉皆是苦，是空，是無常，是無我，是不凈，則貪瞋癡三毒無由而起矣。倘猶不能止，則以忠恕忍辱治之，則自止矣。若又不止，則設想於死，自然無邊熱惱化為清涼矣。
報恩經謂次第受戒，今出家受戒者亦先三皈，次五戒，次十戒，次具戒，次菩薩戒。但古之受戒者，是發心為了生死。今之受戒者，多是為充大僧而圖體面，得戒之言，從未措懷，故外方之蟒流子、下流坯無不皆是受過三壇大戒之僧。此其弊由於清世祖罷試僧，免度牒，與近世之為師者貪名利，喜眷屬之所致也。吾恐貴地諸僧不知此義，謂度人出家是第一好事，致匪類入法，法隨以滅，故不避繁瑣而覶縷，博地凡夫亦能入此法中。等覺菩薩不能出此法外，實上圣下凡速成佛道之一條捷徑，諸佛諸祖普度眾生之一只慈航。於此不生信心，或信不真切，便是業深障重，不合了生脫死，超凡入圣，永世永劫在此世界，常輪六道，無有出期，縱得人天，為時甚少，如客邸寄居，一墮三途，則其時甚長，如安住家鄉。每一思及，衣毛皆豎，不惜苦口懇告同人。
今為閣下引一明證，庶可策發信愿之心，而鼓勵宏贊之力耳。此之法門，唯阿彌陀經、觀無量壽佛經、無量壽經專說，其余一切大乘經中無不發明此事。其他勿論，華嚴一經乃佛初成道為十住、十行、十回向、十地、等覺四十一位法身大士，直說界外大法，不與凡夫二乘所共。末後，善財童子。然後普賢令善財與華藏海眾、一切諸大菩薩，發十大愿王，以此十大愿王功德回向往生西方極樂世界，以期圓滿佛果。
又觀無量壽佛經下品下生章云：下品下生者：或有眾生作不善業、五逆十惡，具諸不善，如此愚人應墮惡道，經歷多劫，受苦無窮。臨命終時，遇善知識，教稱佛名，滿十聲已，滅罪往生。龍舒凈土文中，張善和、張鍾馗等，即是其人。上之則文殊，至今春正月出書，以印二千部，未出正月，即已售盡，該館事忙，不暇再印，後由請者屢催，許抽暇先印一千以應之，待後有暇，再為多印。今奉上二部，祈查收。此中比京中二次印者，多三十余篇，其於正心誠意，竭誠盡敬之旨，亦略為發揮。以對治今人向外馳求及肆無忌憚之病，于初學稍有裨益，若通宗通教者見之，未免有發嘔者。然果嘔盡宗教不消之陳食，則此殘羹餿飯亦可培補元氣，待其氣力充足，再用王膳，則方得實益矣。川中若有不嫌酸臭者，當令商務印書分館代為發售可也。至律教禪凈之種種法門，何者合機，當于凈土決疑論息心詳閱，自知梗概，今不具書。
至謂以佛法助儒道，二法并行，俾一切人于世法為真儒，于出世法為真釋。若大通家，則禪凈雙修，而必以凈土為主。若普通人，則亦不必令其遍研深經奧論，但令諸惡莫作，眾善奉行，一心念佛，求生西方即已，此人不廢居家業，而兼修出世法，雖似平常無奇，而其利益不可思議。良以愚夫愚婦，顓蒙念佛，即能潛通佛智，暗合道妙，校比大通家之卜度思量，終日在分別中弄識神者，為益多多也，以故愚夫愚婦念佛易得益。大通家能通身放下，亦易得益，若唯以義理是卜度者，則不得益，或反得病，及未得謂得，流入狂派者有之。參禪一法，非現今人所宜學，縱學，亦只成文字知見，決不能頓明自心，親見自性。何以故？一則無善知識提持決擇，二則學者不知禪之所以，名為參禪，實為誤會。光于宗教不宜混濫論，及凈土決疑論已示大概。今人無論上中下根，皆須以力敦倫常，主敬存誠，深信因果，廣行眾善，一心念佛求生西方為事。
因果一法乃世出世間圣人烹凡煉圣之大冶洪鑪，若最初不以因果是究，則通宗通教之後，尚或有錯因果事。因果一錯，則墮落有分，超升無由矣。且勿謂此理淺近而忽之，如來成正覺，眾生墮三途，皆不出因果之外。而凡夫心量小，凡經中所說之大因果處，或領會不及，當以世間淺近者為入勝之方便。念佛所重在往生，念之至極，亦能明心見性，非念佛于現世了無所益也。昔明教嵩禪師，日課十萬聲觀音圣號，後于世間經書，悉皆不讀而知。當看凈土十要、凈土圣賢錄，方可知念佛之妙，而光之蕪鈔，屢屢言之。居士謂現世無益者，不但未深體凈宗諸經論，即光鈔亦屬走馬觀燈，未暇詳究耳。律不獨指粗跡而已，若不主敬存誠，即為犯律，而因果又為律中綱骨，若人不知因果及瞞因昧果，皆為違律。念佛之人，舉心動念，常與佛合，則律教禪凈一道齊行矣。須知如來所說一切法門皆須斷惑證真，方可了生脫死，絕無惑業未斷，得了脫者。念佛法門，斷惑業者往生，則速證法身；具惑業者往生，已超登圣地。一則全仗自力，一則全仗佛力，又兼自力，二者難易，奚啻天淵？每有聰明人涉獵禪書，覺其有味，遂欲以禪自命，擬為通方高人，皆屬不知禪凈所以，妄自尊大之流類。如是知見，斷斷不可依從。依之，則了生脫死，恐經塵點劫數尚無望也，祈細閱光文鈔自知。
吾人心性與佛同儔，祗因迷背，輪回不休。如來慈憫，隨機說法，普令含識就路還家。法門雖多，其要唯二，曰禪與凈，了脫最易。禪唯自力，凈兼佛力，二法相校，凈最契機。如人度海，須仗舟船，速得到岸，身心坦然。末世眾生，唯此堪行，否則違機，勞而難成。發大菩提，生真信愿，畢生堅持，唯佛是念，念極情忘，即念無念。禪教妙義，徹底顯現，待至臨終，蒙佛接引，直登上品，證無生忍。有一秘訣，剴切相告，竭誠盡敬，妙妙妙妙。
所言長齋念佛外之應守規律，即是敦行孝友，務盡倫常，諸惡莫作，眾善奉行，居心動念，不干邪僻，并及虛偽，與人做事，克盡厥職。遇有緣者，勸令入道，其種種行相，不須具標，但勤看印光文鈔自知。須知為佛弟子，凡所作為，必須超過世俗所行，方能自己得真實益，令他相觀而善。若口說修行，心懷不善，於父母兄弟以及一切世人上，未能盡其本分，如是之人，名為假善人，因地既偽，實益何得？圣賢之學皆從格物致知，誠意正心而始。況欲了生脫死，超凡入圣者乎？格物致知，當看，及。昔白居易問鳥窠禪師：如何是佛法的的大意？窠曰：諸惡莫作，眾善奉行。白曰：這兩句話，三歲孩童也會恁麼道。窠曰：三歲孩童雖道得，八十翁翁行不得。須知此語乃一切學佛法人之總關切要語。諸惡眾善皆須在心地上論，不專指行之於事而已。心地上了不起惡，全體是善，其念佛也，功德勝於常人百千萬倍矣。欲得心地唯善無惡，當於一切時處，主敬存誠，如面佛天，方可希企。心一放縱，諸不如法之念頭，隨之而起矣。
西方路書中，權實頓漸辨疑之文，須先明權實頓漸四字，然後再論念佛參禪之為權為實，為頓為漸，則可了無疑義矣。權者，如來俯順眾生之機，曲垂方便之謂也；實者，按佛自心所證之義而說之謂也；頓者，不假漸次，直捷疾速，一超直入之謂也；漸者，漸次進修，漸次證入，必假多劫多生，方可親證實相之謂也。彼參禪者，謂參禪一法乃直指人心，見性成佛之法，固為實為頓。不知參禪，縱能大徹大悟，明心見性，但見即心本具之理性佛。若是大菩薩根性，則即悟即證，自可永出輪回，高超三界，從茲上求下化，用作福慧二嚴之基。此種根性，就大徹大悟人中論之，亦百千中之一二人耳。其或根器稍劣，則縱能妙悟，而見思煩惱未能斷除，仍須在三界中受生受死。既受生死，從悟入迷者多，從悟入悟者少，是則其法雖為實為頓，茍非其人，亦不得實與頓之真益，仍成權漸之法而已。何以故？以其仗自力故。自力若十分具足，則何幸如之！稍一欠缺，則只能悟理性，而不能親證理性。今時則大徹大悟者，尚難其人，況證其所悟者哉？
念佛一法，徹上徹下，即權即實，即漸即頓，不可以尋常教理批判。上至等覺菩薩，下至阿鼻種性，皆須修習，不知究竟無取無舍乃成佛已後事。若未成佛，其間斷惑證真皆屬取舍邊事。既許斷惑證真之取舍，何不許舍東取西，離垢取凈之取舍？若參禪一法，則取舍皆非；念佛一法，則取舍皆是。以一屬專究自心，一屬兼仗佛力。彼不究法門之所以然，而妄以參禪之法破念佛，則是誤用其意。彼無取舍，原是醍醐，而欲念佛者，亦不取舍，則便成毒藥矣。夏葛而冬裘，渴飲而饑食，不可相非，亦不可固執，唯取其適宜，則有利無弊矣。所愿汝篤盡倫常，專志念佛，以其余力於父母、兄弟、妻子、朋友等，隨分隨力，為之勸導，俾可同得念佛實益，庶不虛此生此遇矣。
傅大士語錄，錯訛不勝其多，兼且偈頌多屬提倡禪宗，恐汝無此學識，不是疑大士訛說，便是以己意誤會，則罪過無量。宜送大通家看，汝千萬勿看，縱要看，待明年興慈法師二次刻成刷印出，再請看之。初興慈法師得此本監定刻板，前年送光一部，光息心校正，勸彼另刻，彼擬明年方刻，此板當好看多矣。護法錄甚好，但非專主凈土者，其談宗處，不可妄會。而高僧嘉言懿行，閱之則能長人善根。往生論注，照光標示，已標過否，此書文理甚好，宜熟看之。汝妄想之心，遍天遍地，不知息心念佛，所謂向外馳求，不知返照回光。如是學佛，殊難得其實益。孟子曰：學問之道無他，求其放心而已矣。汝學佛而不知息心念佛，於儒教尚未實遵，況佛教乃真實息心之法乎？觀世音菩薩反聞聞自性；大勢至菩薩都攝六根，凈念相繼；金剛經應無所住而生其心，不住色聲香味觸法而行布施，乃至萬行；心經照見五蘊皆空，皆示人即境識心之妙法也。若一向專欲博覽，非無利益，奈業障未消，未得其益，先受其病矣。
念佛時各隨所宜，今叢林念佛堂皆先念彌陀經，經完，念往生咒，或三遍或一遍，然後舉贊佛偈，至偈畢，接念南無西方極樂世界大慈大悲阿彌陀佛，即繞念，須從東至南至西至北繞，此為順從，為隨喜，順從有功德，西域最重圍繞，此方亦與禮拜均行。若從東至北至西至南，則是反繞，有罪過，不可不知。繞念一半，即坐默念，約一刻，又出聲念。念畢，跪念佛十聲，觀音、勢至、清凈大海眾各三聲，然後念發愿文。在家人恐室小難繞，則立跪坐念，皆須按己精神而定，正不必令他人為立法則也。念而無念，無念而念者，乃念到相應時，雖常念佛，了無起心動念之相，而一切諸法皆由心顯，故曰無象而為萬象之主，非法而為諸法之宗。
此心周遍常恒，如虛空然，吾人由迷染故，起諸執著。譬如虛空，以物障之，則便不周遍不常恒矣。然不周遍不常恒者，乃執著妄現，豈虛空果隨彼所障之物遂不周遍不常恒乎？是以凡夫之心與如來所證之不生不滅之心，了無有異，其異者，乃凡夫迷染所致耳，非心體原有改變也。彌陀凈土總在吾人一念心性之中，則阿彌陀佛我心本具；既是我心本具，固當常念；既能常念，則感應道交，修德有功，性德方顯，事理圓融，生佛不二矣。故曰以我具佛之心，念我心具之佛，豈我心具之佛而不應我具佛之心耶？下所說由不了真無自相，隨迷染而當體成妄；妄無自性，當迷染而其體原真。終日隨緣，終日不變；終日不變，終日隨緣兩語，乃互相發明，互為贊助。由汝心無正智，遂疑矛盾。念佛畢，起我人，則是自生障礙。凡行菩薩道者，須發四宏誓愿，能以四宏要心，縱有我人之境，心地內究不起我人之執著也。起我人者，皆由心住於相，不知菩薩心無所住，而行六度萬行，上求下化之微旨也。如上所說，能自領會固好，如仍不領會，但息心念佛，到業消智朗時，自可了了悉知，不必專以問人為事也。