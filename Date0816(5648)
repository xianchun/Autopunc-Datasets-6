此品來意，五百弟子聞前法喻二周，五人得記，復聞宿世因緣之事，乃知佛以無量神通方便引導眾生，原下一乘之種子，爾乃的信佛心，亦信自心決定成佛，疑慮頓盡，故云心凈。志慕授記，故云踴躍。堪荷家業，父子情忘，故云深心本愿，唯佛能知。故世尊與千二百各同授記，以滿出世本懷也。故此結集者，以授字為品，謂既發大信，堪當荷受，故此品來也。經舉千二百人，品標五百者，以五百為千二之上首故。
爾時，富樓那彌多羅尼子至瞻仰尊顏，目不暫舍。
此結集者，敘致滿慈領悟之情也。從佛聞是等者，謂聞法說二智甚深，喻說三車、一車隨宜之權，同輩五人各得授記。今聞往昔大通之因緣，導師化城之神通，此上諸事皆一向所未曾聞者，所以得未曾有也。先是未聞此法，則尚懷疑，執吝小果；既聞開示，則疑惑消除，故曰心凈。自信成佛可期，故踴躍歡喜，故嚴整三業，卻住瞻仰，冀佛授記也。
而作是念：世尊甚奇特至能知我等深心本愿。
此述滿慈之辭也。嘆佛甚奇特希有者，因聞三周開示，領契佛心，故發嘆也。隨順世間拔出貪著等，正嘆奇特希有之事也。空生於般若會上，忽見世尊護念付囑之心，故嘆希有，乃不言而喻。
今滿慈歷聞三周之說，具見如來大慈大悲，無非護念付囑之心，令五性三乘遠令離著，是為甚奇希有之事，蓋因言而悟也。世尊前云迦葉等，不能盡知如來真實功德。滿慈自謂我等於佛功德，其實言不能宣，然我等深心助宣佛法，護愿流通，意欲得記。此心亦不能言，唯佛世尊證知我心，固不待言。前迦葉等自述領悟，尚有許多綢繆疑慮之情，今滿慈但云深心本愿，唯佛證知，則從來不疑於佛，將顯內秘之本，以發下根劣解之信，即此是為助宣之意也。故居千二百首，良有以也。
爾時，佛告諸比丘至無能盡其言論之辯。
此下世尊歷敘滿慈內秘外現，助宣佛法之事，以述成其深心本愿如此也。汝等見是下，述滿慈現前助宣釋迦之法，有如此者。滿慈最善說法，故世尊稱為說法第一。舍如來不能盡其言論之辯，此述善說之極也。
汝等勿謂富樓那至常作佛事，教化眾生。
此述滿慈於過去佛所護持助宣之事，亦見其深心本愿也。空法通達，言達實相真空也。四無礙，說法之辯也，唯佛能全，滿慈亦具。常能審諦，則觀根逗機。清凈說法，則不著法相。無有疑惑，則決定說。具足菩薩等，則內秘外現，而人不知密行，皆謂實是聲聞，但知其跡也。所化多眾，令立菩提，則所說者非小法也；凈土化生，非小行也。皆是深心本愿之事。
諸比丘！富樓那亦於七佛至漸漸具足菩薩之道。
上述遠事過去多佛，此述近事過去七佛也。過去諸佛雖多，在莊嚴劫之最後，謂毘婆尸、尸棄、毘舍浮三佛，及賢劫初佛：拘留孫、拘那含、迦葉，至我釋迦四佛，通為七佛，此其近劫相傳心印之佛也。
自此已往，賢劫將來，至星宿劫諸佛一一佛所，皆能護持助宣佛法，專以說法為行，凈土化生，具菩薩道，以為成佛之基也。前五人得授因記，世尊但說親近供養諸佛之行而已，今滿慈因記，備述助宣護法之事。如此之詳至者，以世尊密意，專重護持正法，廣結成佛之緣為大行也。故因中不必更修余行，唯以助宣護持佛法為第一妙行，而向後歷歷囑其持經，廣嘆法師功德，皆此意也。
過無量阿僧只劫至佛滅度後，起七寶塔，遍滿其國。
此滿慈得記也。以因中弘法，傳佛心印，故不離當處而證菩提，故果記當於此土得菩提也。顧此娑婆本穢，而滿慈果土純一清凈者，足見即穢即凈，密示實相真土矣。但隨心轉變，於是可知。以因中於諸空法明了通達，故果號法明。以稱法性凈土利生廣大無量，故果感依報，以沙娑婆通為一土。以平等大悲清凈說法，故依報國土地平如掌，無有山陵。以稱法性建立諸法，故七寶臺觀充滿其中。以當說法，凈穢情亡，善惡平等，故人天交接，兩得相見，無諸惡道。
因中常修梵行，廣化眾生，故果土無有女人、婬欲，眾生皆是化生，清凈說法之報也。眾生不從婬欲而生，故身出光明；永離欲縛，故飛行自在。眾生皆以從法化生，故志念堅固，精進智慧，無諸雜亂妄想也。
身皆金色，離欲之報也。眾生以食為命，國人既皆化生，則不攝受欲食，故唯以法喜禪悅為食也。從來但說教菩薩法，故眷屬皆大菩薩。而聲聞亦多者，以漸漸具足菩薩之道，是亦愿力所攝之眾也。上皆依報莊嚴也。
劫名寶明，以法寶圓明故。時非五濁，故國名善凈，亦隨清凈說法之因也。壽命但云無量，而不言數。法住不言正、像，但云甚久，而不定其期。此以稱性說法，以法性本無始終，故慧命常住。正法存，滅後起塔，遍滿其國，此滿慈說法之因果，獨記如此，足知如來密意，獨顯持經功勝也。
且娑婆世界，乃釋迦之化土也，名五濁惡世；眾苦所聚，名為堪忍。其國山陵溝壑高下不平，便利不凈，穢惡充滿，眾生婬欲，沉淪生死之地，乃小乘之所厭怖，如牢獄桎梏，長辭而不敢再入者。
今滿慈得記，不離此土而證菩提，地平如掌，國土清凈之若此；絕無女人，眾生化生，身相光明之若彼。又以無量娑婆通為一土，其廣大又如此者，此正特示二乘開佛知見，則狹陋消除，取舍情亡，欣厭心息，即目前所遇純是華藏莊嚴清凈實報之佛土，更不向外馳求，直下不疑，頓登佛地，此授記之功畢現於此。即下根劣解，豈不自信而甘自外於佛知見乎？國土凈穢，隨心轉變，詎不信哉？觀此足見如來化生之善巧，誠謂佛智不可思議矣。若以此記，與眾例視而輕忽之，則不達如來微妙之意也。
爾時，世尊欲重宣此義，而說偈言：
諸比丘諦聽！佛子所行道至我今但略說。
此頌通述弟子內秘外現之事也。滿慈與身子等十大弟子，皆同德也。獨露權應之跡，居千二百之首，正示特為引進鈍根之方便，將令知恩而信解也。然聲聞有權現，有實果，若千二百人皆實果鈍根，茍知滿慈等權應之跡，必能舍小而信大矣。故世尊於此發其秘耳。
今此下三十句，通頌權現護宣之行。其後下二十二句，別頌滿慈授記之事。富樓下六句，結頌可知。言但略說，則功德不可思議矣。
爾時，千二百阿羅漢至三藐三菩提記。
此千二百請記也。以如來嘆滿慈宿因深厚，非千二百之所敢望。今聞佛開示，本為接引鈍根，亦各自信有成佛之分，故歡喜以請。佛知眾心，故告迦葉者，然已遂本懷，中心自快，故特告上首，正如同事之人事偕，而相慶意也。
於此眾中，我大弟子至盡同一號，名曰普明。
此授五百弟子記也。釋尊初於鹿苑三轉四諦法輪，度參侍五人，而憍陳先悟，以最初得度，故居僧首，乃實果羅漢之領袖。故五百中特表而出之，獨為授記，示異等也。授記不言因行，意有前列六人可法也。果號普明，以開佛知見，入佛智慧，無復癡暗也。偈云：常放大光明，常說無上道。故得此號。其五百羅漢盡同一號，其德同也。不言劫、國等事，頌中具之。經有長、頌、廣、略互見之式。
爾時，世尊欲重宣此義，而說偈言：
憍陳如比丘，當見無量佛至汝當為宣說。
此頌陳那之記以標眾也。憍陳下十句，頌正報果號。其國土清凈下，頌依報眷屬。佛壽下三句，頌壽命、法住。法滅下八句，頌例五百次第成佛，其所化世間亦如我今日，則所化之機皆先權後實也。
國土之嚴凈下六句，頌依報、眷屬、法壽一一皆若憍陳也。迦葉汝已知下六句，舉五百以例余七百，皆得果記相同也。此千二百授記之文，不詳陳因行者，以鈍根羅漢且令生信，至若事佛功行，又待各自發心耳。不敢遽以難行所怖之事加之，此如來將護之意也。
爾時，五百阿羅漢至而便自以小智為足。
此五百自述領悟之懷也。我等應得等，謂一向自以失於如來智慧，今日乃知本不曾失，但我等自以小智為足耳。此領悟也。
世尊！譬如有人至親友家至甚大歡喜，得未曾有。
此領因緣之說，設喻自況也。大通智勝十六王子并無數人民，如親友也。王子說法華經，比為我等已下一乘緣種，如系珠也。是時不悟，如醉臥也。自此迷淪生死，如游行他國，退住聲聞地，故若少有得，便以為足也。
於後親友會遇，如今遇釋尊。咄哉者，喻昔日彈呵也。指示衣珠，喻今開佛知見，令悟本有佛性也。此喻昔失今得。佛亦如是下，法合昔因。今者世尊下，法合今緣。我今乃知等，法合今得，故甚大歡喜，得未曾有也。
爾時，阿若憍陳如等欲重宣此義，而說偈言：
我等聞無上，安隱授記聲至身心遍歡喜。
此憍陳頌述今得悔責昔失也。我等聞無上三句，慶今得也。禮無量下七句，悔昔失也。譬如貧窮人下十六句，頌喻昔緣。與珠之親友下八句，頌喻今緣。我等亦如是下八句，頌合昔因。今佛下四句，頌合今緣。我今下四句，總頌得記，故自慶也。
此品來意，由前三周開示，當機聞已，各信自心，不疑佛說，故上首弟子，自無學并五百及千二百，皆久受教化，各得受記，業已安慰其心矣。尚有新學聲聞，若阿難、羅睺等，各愿得記，以滿眾望，以見佛平等之慈，故各為授記，因以名品，故此品來也。
然佛性有三種因，謂正因、緣因、了因。三因若顯，成佛無疑，人人本具，故為正因；要假教法知識助發乃顯，故為緣因；自信了悟，故為了因。若舍利弗等五人了悟之速者，乃正因深厚也。
若五百弟子者，廣引昔緣，以見久受教化，乃緣因熟也。而緣因之中有親有因，起信論云：或示親友。今學、無學輩，若弟若子，是緣因之中而最親者，無不得度之理也。故盡授記，方見如來平等慈悲之意，故次前品。
爾時，阿難、羅睺羅至如阿難、羅睺羅所愿，住立一面。
此記有學眾也。蓋學於無學，故名有學，乃新學小聲聞耳。阿難為佛弟，羅睺為佛子，所謂攝受親也。因見千二百無學皆得授記，乃遺有學，故思惟以請。然阿難多聞，羅睺密行，皆內秘之儔。
今列有學者，以有學不敢希記，向以成佛非己智分，不知所請，若不假大權引導，則不蒙佛指名的授以決眾疑，故示居此耳。以二尊宿為眾知識，今列學眾，若得記莂，則皆可得矣，故曰我愿既滿，眾望亦足。爾時，學、無學二千人，因見阿難啟請，故一心同請。
爾時，佛告阿難：汝於來世至所共贊嘆，稱其功德。
爾時，世尊欲重宣此義，而說偈言：
我今僧中說，阿難持法者至種佛道因緣。
此阿難多聞，持佛法藏，智慧高深，通達自在，故果號如之。教化二十千萬億沙菩薩，則唯以大法攝化，純一無雜也。國名常立勝，旛則以正法摧邪，尊勝如幢。劫名妙音遍滿，則法音所感。壽命不可校計，法住倍之，則法性常住之應也。以持諸佛法藏，故諸佛贊其功德，頌偈如文可知。
爾時，會中新發意菩薩至而諸聲聞得如是決。
新發意菩薩聞阿難記而生疑者，將以啟其夙因也。其所疑者，以壽命、法住遠而無極也。
爾時，世尊知諸菩薩至其本愿如是，故獲斯記。
此世尊發明阿難遠因，以釋大眾之疑也。以阿難與佛同時發心，但佛愿度生，故勤精進；阿難樂多聞，故愿持法藏。法性無量，故壽命無窮。純教菩薩，故國無二乘。其本愿如此，故果亦如之。諸弟子獨滿慈、阿難特異於眾，蓋重持法之功也。
阿難面於佛前，自聞授記至如今所聞，亦識本愿。
爾時，阿難而說偈言：
世尊甚希有，令我念過去至護持諸佛法。
阿難因聞佛記，又述昔因，即能憶念過去無量諸佛法藏，亦識本愿，即如善財於彌勒樓閣前聞彈指之聲，頓見閣中無盡諸佛境界。是知諸佛法藏，乃阿難閨閣中物耳。偈言方便為侍者，正是自識本愿，則不可與諸悔失慶得者同日語也。記獨異眾宜矣，阿難宿因如此，楞嚴摩登之事豈顛倒夢想乎？
爾時，佛告羅睺羅至當得阿耨多羅三藐三菩提。
爾時，世尊欲重宣此義，而說偈言：
我為太子時，羅睺為長子至以求無上道。
此羅睺羅得記也。羅睺密行第一，今記得果號蹈七寶華，則所履微密妙行所感也。為佛長子，言能克荷家業，意表成佛以行為首也。其國土、壽命、眷屬、法住皆與阿難等者，顯聞思修，行本無異，慧命均等，故果報亦等，理宜然也。
爾時，世尊見學、無學二千人至正法、像法皆悉同等。
爾時，世尊欲重宣此義，而說偈言：
是二千聲聞，今於我前住至漸入於涅盤。
爾時，學、無學二千人聞佛授記，歡喜踴躍，而說偈言：
世尊慧燈明，我聞授記音，心歡喜充滿，如甘露見灌。
此普授有學眾記也。此有學眾，皆新學聲聞眾，皆知其難并無學者也。一概特記，恐眾見疑，故世尊先言其意柔軟，寂然清凈，則因聞妙法，已踐無學之境，堪當得記，眾所未知，所以佛告阿難：汝見是二千人不？意謂可曾見此眾現前領悟之心也。以此示之，潛消眾疑，故為授記。以因中護持法藏，故果號寶相，謂以佛法寶藏為自莊嚴也。
壽命、劫、國等皆悉同者，以因同也。此二千人向於法中未見行事，故記亦大略不一一也。頌文可知。言漸入於涅盤，則亦以三乘化導也。既聞記已，歡喜踴躍，故說偈贊謝。
此品來意，由前世尊廣贊一乘甚深微妙，能信受者，即得成佛，故諸大弟子各得授記。然此一乘，乃眾生本具正因之佛性也。今以如來方便開示，說此妙法，以為助顯之緣因，無不了悟，乃堪荷負。
以今證昔，既知大通之本因，緣緣至今而不失，則知今日一會之法緣，又為將來無盡之種子。所謂凡有聞法者，無一不成佛，乃至一念隨喜者，即得菩提。故以法師標品，以心為師，故名法師。意在今以法華之正因，要托法師以開顯，以為將來窮劫之勝緣。蓋佛性種子要借緣熏，熏有新舊，大通為舊熏，今乃新熏也。
法師有五種，謂隨喜、讀誦、受持、書寫、解說。但能一種，即名法師。以此經已有如來全身，故能持者，即為荷擔如來，故當敬侍如佛。以顯殊勝妙法，要假人弘，則使佛種不斷，故毀謗者，其罪甚重，以斷佛種性故也。由是以見如來出世本懷已周，故次此品來也。
爾時，世尊因藥王至當得阿耨多羅三藐三菩提。
此下廣記八部，以示平等大慈，極顯持經之益也。前白毫光中所見，若諸佛子種種因緣而求佛道，是則前諸授記，乃三乘人種種因緣而求佛道者也。又曰：諸求三乘人若有疑悔者，佛當為除斷。是知現前八部皆求三乘之人也。追其昔因，此輩豈非大通智勝之遺塵堅固，當如釋迦之精勤，自無疲厭之心；知龍女之速證菩提，自無佛道長遠之怖。此世尊以是方便教菩薩也。
此品來意，由前當機開解，已得授記，猶歷多劫成佛，世尊慮恐小乘狹劣習氣未除，復生佛道長遠之怖，乃自敘往昔求法之難，以消疲倦之心；復以龍女當下成佛之事，以發欣慕之愿。
故次之以者，蓋此經是諸佛之慧命，為眾生正因之佛性。若如來滅後，人多弊惡，最難奉持，茍失其持，則佛種斷絕，此世尊之隱憂也。故諸菩薩默領佛意，安慰世尊，愿不有慮，各愿奉持，廣說此經，不惜身命也。而五百弟子與學、無學人亦領佛意，亦各愿於余國廣宣此經，以娑婆國土人多上慢，自量其力，不能化度故也。
時佛姨母等諸比丘尼，向來自視女身多障，不敢希望佛果，今見龍女成佛之易，亦自信成佛有分，故請世尊特為授記。因亦愿於他國廣宣此經，以見不退之心也。
爾時，世尊乃視八十億那由他菩薩而不言者，意謂諸聲聞人雖愿持經，而未習涉俗利生之行，不知遠害之方，法力不充，恐被留難，使法緣不廣，欲諸菩薩以調護之。故諸菩薩默領佛意，齊發誓愿，於如來滅後，周旋往返十方世界，唯以忍行受持此經，然非己力，皆是如來神力以守護之。此乃將導初心，所以安慰如來愿不有慮也。
然品以者，持謂守其所有而不失之意，猶世俗所謂守業為難也。譬如大富長者盡以家業委付其子，儻一失守，則祖脈斷絕，豈細事哉？故此品經文，單說持經之事，以明悟守之難，故此品來也。
爾時，藥王菩薩摩訶薩至瞋濁諂曲，心不實故。
此因世尊前來極言此經難持，而諄諄激勸，且云誰能護持此經，自說誓愿，故藥王樂說，發愿奉持也。以藥王忘身舍執，樂說具樂說辯，所謂以不懈怠心，乃能持耳。故首眾發愿，世尊所慮，末世難持此經者，以人多弊惡，故藥王愿持。先述弊惡之人，以善根轉少，難可教化，若欲持經，當起大忍力，不惜身命。此正領前如來教以入如來室等，及給使仙人求法之勤苦，如此乃可能持也。
以二大士激勵二乘，發起持經之誓愿，故五百阿羅漢同時發心愿持，然終不敢游履娑婆，當於余國廣宣此經耳。足見小乘狹劣之心未能遽舍也。
爾時，佛姨母至即於佛前而說偈言。
世尊導師，安隱天人，我等聞記，心安具足。
諸比丘尼說是偈已至於他方國廣宣此經。
此佛姨母希記，亦將同眾發起持經之心也。佛常隨女眾有六千人，皆是新學，佛姨母為首，向以女身多障，絕無成佛之分。今見龍女成佛，亦各自信作佛，故希望授記，但不敢直請，故以憂色目視如來，欽渴之心蓋已切矣。
故如來呼其名而告之曰：汝所以憂色而視如來者，將無謂我不說汝名而授記耶？然我已先總說千二百聲聞悉亦當作佛矣。汝今欲特知記者，汝與六千比丘尼當事六萬二千億佛，皆為法師，以此說法因緣，漸漸具足菩薩之道，當得作佛，號一切眾生喜見。以說法開示眾生，各各歡喜，故感果號如之。
其六千人次第授記，而羅睺羅母耶輸陀羅比丘尼心亦希記，故世尊亦特為授記，乃告之曰汝於來世亦事多佛，為大法師，漸具佛道，將來成佛，號千萬光相者，以因中為佛之妻，能不著癡愛，助成如來之萬德，且又說法，能開眾生之心性，故果號千萬光相宜矣。既皆得記，亦誓持此經，然但在他方廣宣，終怯娑婆，以初學法力未充故也。
爾時，世尊視八十萬億至在於他方遙見守護。
此世尊顧視八十萬億那由他菩薩者，口雖不言，意謂二乘劣弱，不能於此世界廣宣此經，欲此諸菩薩末世護持，所謂付囑有在也。以此諸菩薩皆居不退，得總持門，以是十方云集之眾，堪能荷負故也。
是諸菩薩已契佛心，故敬順佛意，并欲自滿本愿，故於佛前作師子吼，齊發誓言，各愿於如來滅後，周旋往來十方世界，護持此經，是則不但娑婆一國土也。前世尊云誰能護持此經，自發誓愿，故此諸菩薩深體佛意也。又愿世尊於他方遙見守護，以其末世難持，須仗如來威神力故也。
即時諸菩薩俱同發聲，而說偈言：
惟愿不為慮，於佛滅度後至佛自知我心。
今日靈山一會，世尊之可喜者，諸三乘人皆契佛心，各各授記。其所慮者，於惡世中，此經難持，而最難得者，堅忍大力之人以持之。此世尊之隱憂，恐其佛種斷絕故也。其諸得記聲聞皆不能已，故默視諸來云集之菩薩。故此諸菩薩敬順佛意，誓愿弘持，故頌首四句，頌敬順佛意，惡世愿持也。其下歷言忍諸難事，以顯難持之所以。
有諸無智下四句，通言弊惡之人，後皆出家之魔類。惡世中比丘一偈，通言出家之邪慢。或有阿練下八句，言假名修行之魔類。阿練若，云寂靜處，假稱修行，以假為真，妄自尊大，如六通之羅漢也。是人懷惡心下十二句，頌忍惡心。言破法之情狀，偽造經書，貪求利養，毀謗賢善，真魔種也。
常在大眾中下十四句，頌忍毀謗破法之事。此諸邪慢最難忍者，皆當忍之。濁劫惡世中下十二句，頌忍惡事。言以恐怖惡事，為惡鬼所附而撓害之，或罵詈毀辱，以敬信佛故，忍此諸難。身命尚不愛，況侵害乎？
言但惜無上道，以所重者，佛種慧命，其余一切皆不足計。以護持佛所囑之法為重故也。世尊自當知下十句，頌忍見擯之事。謂所宣經典，濁惡比丘不知是佛隨宜所說，將謂我等自造，故惡口而謗，或嚬蹙而憎，甚至見擯，不容安住於塔寺。此世尊自當知此等人，我等念佛告敕付囑之心，則皆當忍此諸惡也。
甚矣！佛法之難弘宣也。若白衣生謗，尚有可原，今皆佛之弟子自行破壞，弟子不信，則誰當信者？譬如獅子身中蟲，自食獅子身中肉，佛亦無如之何矣！世尊所憂，正若今日也。茍非堅持忍力，何能堪此之怨害乎？
諸聚落城邑下八句，頌在處弘宣。凡有求者，我皆身到其所，說佛所囑之法。以是世尊所使，仗佛威神，故不畏艱難，一一善說，愿佛安隱，不以為慮也。以一乘佛性種子，其開示在佛，其悟入在機。故修行之士，茍非堅忍不拔之志，何由徹悟得到親證實際之地？故須善知識調護，使其漸進深造。此世尊今日付囑護持此經，是在緣因佛性也。若但念誦文言，又何難之有？
我於世尊下四句，結頌領旨。前云：我滅度後，誰能護持、讀說斯經？今於佛前自說誓言，故此領旨，故請世尊、多寶并分身佛同作證也。