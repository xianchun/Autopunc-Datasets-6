王言：大師！如是不放逸行法行王，成就幾法得名行法行王？
答言：大王！成就十法而得名為行法行王。何等為十？一者、自性成就；二者、眷屬有禮；三者、智慧成就；四者、常勤精進；五者、尊重法；六者、猛利；七者、恩厚；八者、善解世間所行法；九者、能忍諸苦；十者、不取顛倒法。
大王當知！自性成就王者，有於二種功德成就：一者、王子、大臣、長者、居士、城邑聚落所有人民，皆愛重王；二者、無諸一切疾病。大王當知！眷屬有禮王者，亦有二種功德成就：一者、於王所作事中，即各競辦，不須王憂；二者、謹慎不犯王法。大王當知！智慧成就王者，亦有二種功德成就：一者、善知方便，依法善護眾生；二者、於欲所作之事，自智能知，不依他作。
大王當知！常勤精進王者，亦有二種功德成就：一者、一切庫藏滿足；二者、無諸一切怨賊，歡喜安住。大王當知！尊重法王者，亦有二種功德成就：一者、常行一切善法無有休息；二者、能化惡行眾生。大王當知！猛利王者，亦有二種功德成就：一者、於心所欲求事，速能滿足；二者、發心所欲作事，不久思惟，即成如法。
大王當知！恩厚王者，亦有二種功德成就：一者、所有眷屬樂王；二者、大臣一切人民皆信重王。大王當知！善解世間所行法王者，亦有二種功德成就：一者、能知惡行眾生、善行眾生；二者、王應民邊得物，不令有失。大王當知！能忍諸苦王者，亦有二種功德成就：一者、於王所欲行事，能滿成就；二者、不畏諸苦惱事。
大王當知！不取顛倒法王者，亦有二種功德成就：一者、自能進趣勝道；二者、常不離善知識。大王當知！成就如是十種功德者，名為成就行法行王。
王言：大師！成就如是十種功德而得名為行法行王者，若其國內有逆賊主具四種兵，與法行王斗諍國土，及外國王來相侵奪，欲與大斗，集四部兵一切現前，行法行王云何與彼而共斗戰？
答言：大王！行法行王當應思惟：於三時中出三方便，入陣斗戰。何等三時？謂初入時、中入時、後入時。
大王當知！初欲入時，作方便者，行法行王若見逆王，爾時復作三種思惟：一者、思惟此返逆王所有兵馬，為與我等，為當勝我？若與我等，共斗戰者，俱損無益；若其勝我，彼活我死。如是念已，應覓逆王所有親友及善知識，當令和解，滅此斗諍。二者、行法行王見彼逆王與己平等及勝己力者，心自思惟：不應與戰，當與其物，求滅斗諍。三者、若見逆王多有士眾、眷屬、朋黨，象、馬、車、步四兵力勝，行法行王士眾雖少，能以方便現大勇健難敵之相，令彼逆王生驚畏心，以滅斗諍。如是名為於初時中思惟三種方便之用。
大王當知！若以親友、與物、驚怖如此三事不能滅彼斗諍事者，行法行王爾時復起三種思惟，入陣斗戰。何等三種？一者、思惟此返逆王無慈悲心，自煞眾生，余人煞者亦不遮護。我今不令如此相煞，此是初心護諸眾生。二者、思惟當以方便降伏逆王、士、馬、兵眾，不與斗戰。三者、思惟當以方便活系縛取，不作煞害。
生此三種慈悲心已，然後莊嚴四種兵眾，分布士馬，唱說號令。簡選兵眾，分作三品：於上品中，有上、中、下，以上品中、下勇猛者列在於前，次列第二中品健者，次列上品最健兵馬分在兩廂，令護步眾不生畏心。行法行王處在軍中，與最上品象、馬、車、步猛健眾俱，如是入斗。何以故？有五種事，能令大軍競進不退。何等為五？一者、慚愧王；二者、畏王；三者、取王意；四者、令眾背後無畏；五者、令念報國王恩，如力如分，不生退轉，能勇戰斗。
大王當知！行法行王設是方便入陣斗戰，爾時雖復煞害眾生，而彼王得輕微少罪，非決定受，懺悔能滅。何以故？彼法行王為欲入戰，先生三種慈悲心故，雖作此惡，得罪輕微，非決定受。
大王當知！彼法行王為令眾生，為護沙門、護沙門法，為護妻子、族姓知識，能舍自身及資生物，作如是業。因此事故，彼法行王得無量福。大王當知！若為護國養活人民，興兵斗戰，彼時國王應當先發如上三心，勑令主將一依王教，如是斗者，有福無罪。
王言：大師！行法行王生幾種心，常能如是護諸眾生？
答言：大王！行法行王於諸眾生生八種心。何等八種？一者、念諸一切眾生，如念子想；二者、念於惡行眾生，如病子想；三者、常念受苦眾生，生大慈心；四者、念受勝樂眾生，生歡喜心；五者、念於怨家眾生，生護過想；六者、能於親友眾生生覆護想；七者、能於資生之中生如藥想；八者、能於自身生無我想。
大王當知！念諸眾生，如念子想者，起二種心：一者、能如父母念子，遮護諸惡；二者、常於一切眾生不舍慈心。大王當知！念惡行眾生，如病子想者，起二種心：一者、能忍如世病人罵諸良師，良師不生瞋恨之心；二者、為斷一切過失，行如是心。大王當知！念受苦眾生，生大慈心者，起二種心：一者、能於諸急難中救免其苦；二者、能與勝安隱樂。大王當知！於受樂眾生生歡喜心者，起二種心：一者、能於他財物中、他資生中不生貪心；二者、於他富貴勝樂不生嫉心。大王當知！於怨家眾生生護過想者，起二種心：一者、常念斷彼過因，遠離怨家；二者、能於怨家眾生生親友心，何況其余非怨家者。大王當知！於親友眾生生覆護想者，起二種心：一者、念令親友堅固；二者、念令一切眾生不生怨憎。
大王當知！於資生中生藥想者，起二種心：一者、有欲不行邪婬；二者、能於色香味中隨世受用，不生貪著。大王當知！於自身中無我想者，起二種心：一者、往詣沙門、大智人邊問法；二者、聞法如說修行。大王當知！行法行王常念思惟如是八法故，不求資生，而世間人自然奉獻珍奇異物，國內無者，庫藏盈溢。而諸世間非法惡王鞭打百姓，逼惱索者，了無其一。
大王當知！行法行王行此八法者，於所作業，歲時、日月、星宿、節朔，常與吉會。一切非人、諸惡邪鬼欲覓其便，無能得者。於其國內，風雨以時，五谷豐熟，人民飽足，無饑渴想。一切諸蟲、雀、鼠、龍、雹，能與世間作無利者，悉皆息滅。若有怨賊在其國內，一切即依自業罪過，受諸苦惱，依自業盡，依自業滅。
大王當知！行法行王若能如是護諸眾生、護器世間者，不負一切世間眾生諸善行人、智慧人、圣人，一切眾生無能呵責者。何以故？無罪過故。大王當知！如是善行王若命終時，當生天上，受彼諸天妙境界樂。而說偈言：
重法不放逸，常念利眾生，眷屬有禮法，善能知他行，
自身常清凈，離諸無益業，彼王勝世間，名行法行王。
貌重言常和，於善勤精進，善能知世間，一切諸伎藝。
以常不懈怠，方便護世間，眾生得安樂，無有苦惱者。
常樂利益他，將護一切心，出口說愛語，安隱決定言。
知過有功德，知勝知不如，如是王能共，眾生受安樂。
於他平等心，能舍物解義，諸臣及眷屬，一切愛樂王。
具足善眾集，常有大勢力，如是正法王，能久住王位。
慈心離煞生，布施斷偷盜，正欲防邪婬，實言止妄語，
和合除兩舌，軟語遮惡口，正說治綺語，凈命對飲酒，
凈心舍三毒，受妙天王位。大王應當知！常善護諸戒。
爾時，嚴熾王聞大薩遮尼乾子所說法已，心大歡喜，即語薩遮尼乾子言：大師仁慈，不遺我國，今此曠野不可停止，愿降神德，將諸大眾與我俱詣宮內寢息。何以故？我今心念，欲為大師及諸大眾設於時供。
薩遮尼乾子言：善哉！善哉！善哉！大王欲與我食，今正是時。何以故？大王當知！我從遠來，道路疲極，常多饑渴，日時已至，我受王請。
時嚴熾王聞大薩遮尼乾子受其請已，心大歡喜，即以薩遮尼乾子及諸大眾置在於前，王與四兵導從前後，俱入王宮。入已，王請薩遮尼乾子坐王七寶莊嚴，間錯無價寶床，余諸一切尼乾子眾隨所應坐，悉皆令坐。薩遮尼乾子受坐已，嚴熾王即生至心、恭敬心、尊重心、希有心，自手供給薩遮尼乾子及諸大眾百味飲食，極令飽足，恣意令取豐滿盈溢。薩遮尼乾子食已，嚴熾王即以價直百千萬億上下衣服奉施薩遮尼乾子，余弟子眾所應得者，悉皆施與上下衣服。
爾時，薩遮尼乾子食，大王太卒。大王當知！黠慧之人不應太惡。何以故？大王當知！若王、王子性太惡者，彼為一切多人不用，多人不愛，多人不憙，乃至父母亦不憙見，何況余人、大臣、王子、長者、居士等。是故，大王！黠慧之人不應太惡。大王當知！有黠慧人所欲作事，應當安詳，不應太卒。而說偈言：
若王行惡行，瞋心不見事，動則怖眾生，乃至父母畏，
何況余非親，而當有念愛。大王應當知，智者舍瞋恚。
爾時，嚴熾王在坐對面，聞大薩遮尼乾子毀呰自身，心生不忍、瞋心、恚心、懊惱心、無歡喜心，生毒害心，即作是言：薩遮尼乾子！汝今云何於大眾中說我過惡，毀呰於我。我從昔來，無人敢正看我面者。汝今毀我，罪應合死。作是語已，以瞋恚心告諸臣言：汝當捉此說不愛語愚癡沙門，斷其命根。
爾時，薩遮尼乾子驚怖毛豎，語嚴熾王言：大王！汝今莫速卒作如是惡事，不饒益我。我有善言，愿王暫時施我無畏，聽我所說！
王言：沙門！與汝無畏，所欲說者，汝當速說。
薩遮尼乾子言：大王當知！我亦有罪。
王言：沙門！何者汝罪？
薩遮尼乾子言：大王當知！我罪過者，由太實語，不虛語，稱事語。以我如是大惡人前，可畏人前，急性人前，無慈悲人前，卒作事人前，如是惡行人前，說如實語。大王當知！黠慧之人不應一切時、一切處常說實語。何以故？有不饒益故。大王當知！黠慧之人應當善觀可與語人、不可與語人；應當善知可語時、非語時；應當善知可語處、非語處，然後說語。何以故？大王當知！實語人者，世人不愛，世人不喜，智者不贊嘆，世間癡人瞋。而說偈言：
智者不知時，卒隨意說實。彼人智者呵，何況無智者。
智者一切處，亦不皆實語。是實憍尸迦，實語入惡道。
爾時，嚴熾王聞薩遮尼乾子說自身過，即便開解，心生歡喜，白薩遮尼乾子言：大師！師無罪過，由我太卒。今聞師教，如闇得燈，如盲得眼，常當受持。我今懺悔，愿師於我莫舍實語！而說偈言：
我實愚癡闇，不識知識語，是故生惡心，出如是惡口。
我今圣人前，懺悔如是罪，愿愍諸眾生，令我罪除滅！