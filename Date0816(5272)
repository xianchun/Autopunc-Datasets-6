爾時，佛贊迦葉菩薩：善哉！善哉！
僧亮曰：上說雖顯，而義旨未周，故須明也。
寶亮曰：此下先答長壽因也，開為七段：第一、許說；第二、戒眾；第三、總說；第四、勸令外化；第五、佛自引證；第六、正業體相；第七、釋疑也。
智秀曰：此一品答因果兩問，即為兩別。前答因問中有三段：第一、贊其能問；第二、辨長壽因相；第三、論義也。
此下答因問也，大分為兩：第一、正答；第二、迦葉諮難也。就正答中有五翻：第一、從此訖利益眾生，先嘆其能問也，有三意：初以遠齊諸佛；次以近等大士；後稱其弘益，以結嘆也。第二、從我無智力訖深智慧故，迦葉仰詶，嘆旨也，亦有三意：初引蚊蚋為譬，不敢仰齊諸佛；次引藏臣為喻，謂己頂奉恭敬，或有片同菩薩；後自謙光云：所問管劣，豈能曠益？正可自利而已也。第三、從諦聽以下，訖轉為人說，誡使至心，勸令轉教也。第四、從我以修集已下，舉現在為證也。第五、正答問，有五階，夫十地以大悲為首，五戒以不殺為先，是以命問之端，發言在戒。故知菩薩心戒，無自大悲者矣。今既明壽因，是故第一、先舉至慈之譬，以明自行也；第二、勸行不殺，授以十善五戒，以顯外化也；第三、俯入三涂，拔現在之苦，廣明悲之用也；第四、發四弘誓，安慰未來廣慈之用也；第五、結也。天上者，自近而言遠耳。
善男子！汝今未得至如一切智問，等無有異。
僧亮曰：此下第三，答問分也。
僧宗曰：此問總一經之宏致，收萬行之樞機，仰弘圣旨，故重稱善以贊也。爾問我答，照理是同，諸佛敷揚，何以異此？故曰等諸佛也。
寶亮曰：迦葉之實，未易可詳，以跡而取，豈議照與佛齊？既所問理玄，獨焉峰秀？為近見之徒須此嘆耳。
善男子！我坐道場菩提樹下至則能利益無量眾生。
僧宗曰：非唯仰等諸佛，亦復同昔大士也。昔七處八會，說華嚴方廣，于時十方大士云集論義，亦嘗作此問。
爾時，迦葉菩薩復白佛言至法性虛空甚深之義。
僧宗曰：佛上雖嘆，言過所稱，謙退未達，德光愈著也。智慧海者，一則深廣，二則藏寶也。法性虛空者，有二種：一則萬法本來無性；二則涅盤亦稱法性，此非思力所及。
世尊！譬如國王髻中明珠至令我廣得深智慧故。
僧宗曰：謂蒙答旨，頂奉恭敬，如彼藏臣也。
爾時，佛告迦葉菩薩至既聽受已，轉為人說。
僧亮曰：大乘之法，不為一人守護之，方應無邊而流通也。
僧宗曰：將答所問事，須誡而勑之。夫宗致幽玄，非輕心所受。雖復言指迦葉，而意在時眾也。
善男子！我以修集如是業故至今復為人廣說是義。
僧宗曰：所明不虛，乃引我為證也。
善男子！譬如王子犯罪系獄至大慈、大悲、大喜、大舍。
僧亮曰：此先譬說，後法說也。菩薩有外行、內行：慈是外行之因，八河歸海，外行果也；群生是內行因，涅盤佛性是內行果也。次說三寶一體，重顯二果常也。王自回駕者，獄為不凈，非王行處，慈故至也。五道是苦，非菩薩所居，亦以慈故，難至而能至也。
授不殺戒，教修善法至隨所壽終，生於天上。
僧亮曰：慈本救苦，戒是救苦之本，濟慈之行也。生於天上者，因地現報也。
僧宗曰：十善四等是要行，四弘誓是要愿也。十善中略指不殺為長壽因者，蓋取其相似義也。余九略不說耳。
寶亮曰：別有經明四弘誓配四諦也。謂未度苦者，說苦諦令度；未免縛者，說集諦令解也；未涅盤者，說滅諦令會也；未安者，說道諦令安也。其心曠，故名弘，必能行，故名誓也。
爾時，迦葉菩薩復白佛言至實作子想，如羅睺羅。
僧宗曰：此舉事為難，謂不等也。物情見昔往往治罪，如似傷慈，故須明也。
此下第二，迦葉難也。難意有兩，承上旨云：行慈，持戒為因，得長壽為果。今此第一，先難令無慈，而犯殺戒，使因義不立也；後第二、舉現見涅盤，無長壽果也。若有長因，果不容短，果必不長，故知無因反覆，兩關以成其義也。就前關中有三翻：第一、定子想之慈也；第二、舉事，以金剛神為成難也；第三、舉理，以涂割為類也。此即第一，定慈也。三種惡人亦作子想不耶？有兩階，先迦葉定，後佛答也。
迦葉菩薩復白佛言至同於子想，如羅睺羅。
僧亮曰：慈實不等，以二事為證：一、以眾生不可等，謂破戒是也；二、以菩薩慈事不等，力士所殺童子是也。承佛旨者，佛尚不等，況菩薩乎？
僧宗曰：金剛即菩薩也。既承神旨，則二圣共殺，斯不等明矣。
佛告迦葉：汝今不應至同於子想，如羅睺羅。
僧亮曰：白衣毀法，尚加苦治，況出家耶？
僧宗曰：圣人與奪，利益有時，未必待化，但迦葉所舉之事實是化耳。
此下佛答有五階：第一、拂跡顯童子是化；第二、明王法與佛法曲異，以證不殺也；第三、以小況大，若放一光，尚與無畏，況當有殺也；第四、舉三譬，明未後行法，四眾能治，破法罪人，得福無量；第五、雙結二旨：若不治者，得無量罪；能如法治，是我弟子也。
善男子！譬如國王至諸行惡之人有果報故。
僧亮曰：佛以三事證平等也：一、以羯磨治罪，不斷其命；二、以光照光，是慈果施無畏也；三、治眾得福，不害於慈也。
寶亮曰：人若猶有信者，則不得斷命。夫生道萬端，何必茍在斯法？比丘自可依法而立德，豈懼譏呵而壞行耶？
善男子！汝今當知，如來即是至具有如是無量勢力。
僧亮曰：得無量福者，先以事況也。將欲滅之者，不悔則滅，能悔則止。彼王以二事故得福：一、憐愍人民；二、令惡者修善。治法比丘，一以護法；二令修善也。下以翦樹拔發、偏與護法為作譬。
善男子！未可見法，汝欲見者至即應驅遣，呵責舉處。
僧亮曰：此第三，事引證也。明未來護法得福無量，以明必有深利益也。
若善比丘見壞法者至是我弟子，真聲聞也。
此第五階，雙結得失也。
迦葉菩薩復白佛言至若治毀禁，是言則失。
僧宗曰：向以童子為化，顯無不等之失，然猶治罪人，於慈成硋，是故引此涂割二事以為問。
佛告迦葉：善男子！譬如國王至如是教誨，得福無量。
僧宗曰：將欲答難，先舉譬也。國王譬佛，大臣譬通法菩薩，諸子譬四眾，端正譬得理之解不偏也。
寶亮曰：明如來以四部弟子付弘法之人，教成就也。假令三部弟子不從誨喻，不盡成道，而余有一眾，不可以少欲而不治也。所以不得罪者，有二意：一、無有惡心；二、明運慈故也。
善男子！如來亦爾至亦能善知宿世之事。
僧宗曰：合譬，以凡況圣；答難，顯一子之平等非謬也。
迦葉菩薩復白佛言至如來不應作如是言。
寶亮曰：將欲說果，以果難因，現果不長，往因寧等耶？
僧宗曰：雖復捉果尋因，而事在難果，即答長壽果問也。
智秀曰：猶是難因也。因必是實，理招常果，則不應涅盤。今已果徵因，因非實矣。以此而推，故知猶是難因，未是答果也。有兩翻：第一、難；第二、答也。就難中有三階：第一、直謂不應長壽之旨；第二、舉譬；第三、合譬結難。此即第一，將欲為難，先領旨也。
何以故？如知法人能說種種至是知法人言行相違。
智秀曰：此第二階，舉譬也。
如來所言亦復如是至得是短壽，不滿百年。
智秀曰：第三階，合譬結難也。
佛告迦葉：善男子！汝今何緣至於諸常中最為第一。
智秀曰：此第二翻，佛直呵答而已。上來所明，不應復有如此麤言。
迦葉菩薩復白佛言：世尊！云何如來得壽無量？
僧宗曰：若語其事，但八十年也。而云諸常法中最第一者，不應無旨，是故問言云何常也。
智秀曰：此下答第二長壽果問也。答問不同，或須重稱問以求答，或直爾而問，或因答前余勢。仍為答者，此答中有三別：第一、正答長壽義；第二、設難；第三、改正三歸。從此訖壽命第一，正答問也。有兩意：初迦葉問，後佛答也。
佛告迦葉：善男子！如八大河至及諸小河悉入大海。
道生曰：所以歸海者，至下者也。其以眾流為海之水，水亦名為海矣。
迦葉！如是一切人中、天上至悉入如來壽命海中。
道生曰：如來何壽？以百姓為壽耳，謂之壽海。
法瑤曰：夫長壽之由，窮不殺之理。然人天之命，亦少分不殺，是則入佛壽命少分因也。故云一切命皆入佛命海中也。
僧宗曰：海之吞納眾流，無有增，咸因地萬善，鍾於極果，以因滿則常也。又勝鬘經言如來藏即是佛性，在因為藏，在果為佛，非始非終，隱顯為異耳。若眾生無性者，中間亦可斷絕，以其性義不亡，必應成佛，至佛乃常。如眾流至海，更無去處。故惑盡行周，得佛自常也。
寶亮曰：海是納流之器，如來之壽是眾命之極，研辨其旨，凡有三義，其兩義玄推，一義從文。第一、明眾生壽命皆是如來壽命，海內無有過於佛者；第二、眾生壽命雖復無量，流轉不定，至佛方住；第三、明菩薩在行地之日，施眾生命，以此為因，得果之日，則不容短促。然經言眾生生死，如蠶作繭，非圣所教，而今乃言施命為因，此實難曉。又言眾生可害，而行道者無有害心，即名施命，此復難解。夫圣人出世，正欲令人斷煩惱，滅生死。若從此義，應是奪命，而言施命者，何耶？夫命者，名之為生，生於真壽。真壽者，即法性身也。是故圣人使眾生修道，顯真常之壽。圣意在此，故為施命也。
復次，迦葉！譬如阿耨達池至如來亦爾，出一切命。
道生曰：以百姓壽為壽，感必出矣。出必無窮，若陂池也。
法瑤曰：此明天人壽命皆由佛化所得，故曰從如來命出一切命也。
僧宗曰：前譬明入，今譬明出也。大品經言：一切天人、剎利大姓，乃至居士，一切皆由菩薩所化也。明因地之時，施一切命，化功則應還於化主，故至佛則常也。
迦葉！譬如一切諸常法中至於諸常中最為第一。
智秀曰：上海譬雖明形待，因時之命，在果為極，未顯終竟不盡，故以此譬更明無盡如虛空。
迦葉！譬如諸藥，醍醐第一至於眾生中，壽命第一。
智秀曰：贊嘆常旨也。解由境生，不無除惑之功，故擬況醍醐。
迦葉菩薩復白佛言至常宣妙法，如注大雨。
僧宗曰：承機致請也。上乃明妙果是常，未明跡須必滅。今因迦葉致請，明丈六非實，以下況上，則本跡可知矣。
寶亮曰：明理既竟，引四事證也：第一、借近況遠；第二、明有常之名，根本在佛；第三、引法性為證；第四、明一體三寶，唯一極為證。此即第一也。
智秀曰：答問顯常，已明於前，此下第二，更舉三緣為證。此第一，引伏難也。既云常，則應常住；既不住，便是無常。
迦葉！汝今不應於如來所至是故現舍入於涅盤。
寶亮曰：外道五通尚能延促自在，豈況如來具以自在示同毒樹？
迦葉當知！佛是常法至既修集已，廣為人說。
智秀曰：此章中有兩法。
道生曰：善說世善，所以得常住之義，況出世乎？凡夫既舍，佛得持還也。
道生曰：以付菩薩，使得常解，道兼天下。
菩薩摩訶薩既得醍醐至所謂如來常樂我凈。
僧宗曰：合有二意：前合賊散，後合付菩薩也。
以是義故，善男子至要是如來，非是余法。
道生曰：以上來而言之，常法虛實居然有在也。
智秀曰：結答難也。
迦葉！應當如是知如來身至隨我所行，至我至處。
智秀曰：勸受持也。
善男子！若有修習如是二字至即是諸佛之法性也。
道生曰：法者，無復非法之義也。性者，真極無變之義也。即真而無變，豈有滅耶？今言滅是法性，蓋無所滅耳。
僧亮曰：菩薩通達法性，成佛涅盤，法性無滅，涅盤常住，此說內行果上義也。凡夫不解空，故不得涅盤，以空證涅盤也。
寶亮曰：此下第三，證佛果之地，以法性為壽命故，所以長遠也。有人解此滅相為斷滅之滅，謂之不然。何者？下文結句云：即是諸佛之法性也。豈是斷滅之辭乎？今釋云：若能安此二字為寂滅者，佛於此人真入伊字涅盤，應言：何以故？即法性也。
迦葉菩薩白佛言：世尊至我今云何當知是義。
道生曰：向云滅是法性，似若丈六猶存，丈六若實，故是非法中出也。法性無有非法，何有丈六哉？身與法性不可得并，而有身所未了也。
僧亮曰：執方便為難也。真極無變，謂之法性，必舍身智，然後是耳。今身既不滅，復言是性，霜炎之理，二不俱存，云何當得知是義也？
法瑤曰：向言涅盤是佛法性，似若都滅涅盤是法性也。今欲明法性乃是法身常住體也。夫法性者，即是法身者，若以滅盡為法性者，則為無所有，豈有法身乎？若有法身者，則非滅盡，何有法性乎？二事不得并也。
僧宗曰：此第二文也。今教所明法性者，謂圓果無非，故稱法；體不可改，故稱性。而名與昔同，事須料簡也。
佛告迦葉：善男子！汝今不應至夫法性者，無有滅也。
道生曰：法性照圓，理實常存，至於應感，豈暫廢耶？
僧亮曰：推本以證末，是則有為橫生滅耳。法性本來非有，故無滅也。如來亦本來非有，豈有滅也？
善男子！譬如無想天至非諸聲聞、緣覺所知。
僧亮曰：凡夫受報色心，必須直以想微，二乘不知，名為無想天耳。有漏近事，非汝境界，況無漏乎？
僧宗曰：依此經所明，乃至四空，斯皆有色。今無想天是等四禪中，四凡夫天之最上，那含天之下有此一地，雖有色身，以其心細，而無色想，唯佛乃知，余無能了。
善男子！不應說言：如來身者至非諸聲聞、緣覺所及。
僧宗曰：豈況如來妙極而當可知？昔指孤滅以為法性，權而非實。
善男子！汝今不應思量至種種方便不可思議。
智秀曰：誡勸也。
復次，善男子！應當修集至修常想者，則有歸處。
僧亮曰：佛實不滅，於涅盤後不聞此經，生實滅想。依異體三寶出家受戒，不成清凈。具足三歸，若聞經不信，雖復出家，不能成果也。
僧宗曰：此第四文也。向明法性，茍非孤滅，則妙有可歸，若能安心，在乎非無，則識真果，故舉三歸令標，擬有方也。
寶亮曰：唯一極位，故是常也。明此三法是一體而無三，故稱無異相也。體是嶷然，故云無常相也。不為三相所遷，故無變異相也。一體三寶者，正辨一佛體之三義也。但以初名當於法體，萬想悉是義名，無別體名覺義名異，是故佛寶當體，其余法僧屬義名也。昔說三寶三體各別，今牽昔日法之與僧，置於佛上，故言一佛體之三寶。以覺察之義，為佛寶；體無非法，具眾功德，故稱法寶；體不隔物，必與理和，號曰僧寶也。若於此三法為異修者，當知此人不成清凈歸依，既謂佛寶未極，云何而得具足戒耶？不言頭數咸少，正云戒非上品耳。若依憑常住三歸，則得戒具足。夫行從信地而生，今信既未圓，所得之戒何容具足耶？佛昔自言：我為二乘。今若依憑差別三寶，尚不能得如我作聲聞、緣覺之近果，況復不依常住三歸而入無漏真圣之位耶？故知執教解經者，其事必謬矣。
智秀曰：此下答問中，第三大意也。以昔明三寶，言旨未周，故歸心未正；今辨法性，體備三寶，長存不滅，是則歸心須改。故此一章，顯正歸依也，有三翻：第一、佛自明理，勸物歸依；第二、迦葉設難，佛答；第三、迦葉述旨，佛贊成也。三寶無別體，故言無異，不流動故，非無常也。無復改愚成智，故不變易也。
善男子！譬如因樹，則有樹影至譬如闇中有樹無影。
僧亮曰：樹譬佛，影譬歸依。無樹無影，無佛無依也。有樹無影者，闇中有樹無影，佛雖在而不現，則不成歸依也。
法瑤曰：明有常理故，得有歸依義耳。如有樹則有影也。
僧宗曰：相承解云：有能歸之心，必有所歸之理。此解迦葉之難，乃為便也。就文又有不便。舊釋此樹譬真法身，影譬應身，於前文為便，於難為不便也。此二釋各參一邊，未為愜盡，并不消文意。今云有歸依者，正言極果妙有是常，則有歸依之德。若無此德，則有義亦壞。是故迦葉就影為難，欲使無歸依之德也。
智秀曰：能歸之心終能成佛，故以樹譬歸依之心，影譬所成之佛也。故云因樹則有影。
迦葉！汝不應言有樹無影至各各異故，故使無常。
僧亮曰：星月有光，樹有闇影，但以微故，非肉眼見耳。法身亦爾，非汝所見也。
法瑤曰：勿謂不見，便言無也。常住法身，慧眼所見，故歸義不無，但肉眼不見，便謂無有常住之歸依義耳。品初勸問云：若歸者，即此常住三歸是也。又云：若戒者，即前大慈大悲一子想是也。
寶亮曰：天眼資細空明，而矚色故，不同肉眼之用也。
迦葉菩薩復白佛言至而得長壽，善知宿命。
智秀曰：第三翻，述旨傳化有兩別：前迦葉領解，後佛贊成也。