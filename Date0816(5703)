師出於木氏，因以名之。其遠祖曰重，是為少昊之叔也。足下公然鑿空締立而誣罔之，其罪宜何誅焉？大抵事有昧於實，害於教，人雖不我以，其如神明何？足下譏揣古人，固不少矣，返更冒榮致譴。
昔許敬宗面與修晉史，晚陷佞臣之名，後世遂以晉史非出正人之手而弗重。切幸懲艾前失，深探道源，履以中正，然後從容致思，揖讓鉤深，著為法度之典，貽之後世。規得失，定正邪，而斷以列圣大中之道，使萬古莫敢擬議。若達磨辨六宗，則予亦甘心受誅於足下，夫何言哉？既不能爾，予是以強顏，一起與足下審訂偽妄，使吾門來者，無蹈足下之覆車，亦某終始盡忠於佛，而行傳道辟邪之志氣也。干冒慈嚴，伏幸恕罪。不宣。