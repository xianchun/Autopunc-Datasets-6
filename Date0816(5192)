在途中，不離家舍；有一人離家舍，不在途中。那個合受人天供養？便下座。
師見僧來，展開兩手，僧無語，師云：會麼？
云：不會。
師云：渾侖擘不開，與儞兩文錢。
師臨遷化時，上堂云：吾滅後，不得滅卻吾正法眼藏。
三圣出云：爭敢滅卻和尚正法眼藏？
師云：已後有人問儞，向佗道什麼？三圣便喝。
師云：誰知吾正法眼藏向者瞎驢邊滅卻！乃有頌曰：
沿流不止問如何，真照無偏說自他。
離相離名人不稟，吹毛用了急還磨。
言訖，於法座上端然示寂，時咸通七年丙戌四月初十日，勅諡慧照禪師，塔號澄靈。