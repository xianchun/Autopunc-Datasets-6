無量壽經者，如來稱性之圓教，眾生本具之化儀也。原夫真如界內、解脫門中，本無一法而徧入微塵，普應群機而畢竟空寂。特以眾生不了心源，妄纏苦聚，幻生幻滅，倏墜倏升，將欲拔輪回之本，斷愛慾之因，不開念佛之門，孰識歸家之路？以是法王垂愍，愿網宏張，攝諸佛所護之經，嚴眾生本凈之土。無邊覺海，全收塵剎波灡；不盡慈云，永沛大千雨露。遂使洪名舉處，頓竭罪源；一念圓時，疾登寶地。自他不隔，越十萬億剎而非遙；凡圣無差，即三十二相而同具。所貴是心作佛，即佛明心，會萬善以同歸，執一心而不亂。妙蓮華內，期母子之終逢；白毫相中，何苦樂之有間？從此握文殊之智印，滿普賢之愿王，不動纖毫而獲諸三昧，匪移跬步而徧往十方，遂得記授菩提，位階不退。如斯方便，莫殫深恩，凡具靈知，普應信受。
其或執有排空，滯情迷性，戀百年之幻質，昧萬古之徽猷。轉蛣蜣之丸，漫期翀舉；耀蜉蝣之羽，曾不終朝。流離窮子，認絕域為家鄉；顛倒浮生，鎖真覺於夢夜。縱使耳提面命，誰能覩指知歸？亦不破相窮空，執藥成病。拒慈尊於心外，棄樂土以如遺，惟知味靜耽閑，不顧埋真背覺，如覩隙中過影，罔窮杲日之光明。但看勺水興波，不信歸墟之浩蕩。此則城東老母，障面徒勞，演若達多，失頭自怖者矣！嗚呼！人身難得，至道難聞，一息不來，已成隔世，三涂再出，知復何年？火宅炎炎，尚戀嬉游之具；沙莽莽，難窮往返之身。祗因不了一心，遂至長淪浩劫；果欲橫超三界，何如直往西方？
佛說凈土諸經，約有四五，語其該備，莫此為先。惜乎諸師疏解，未及闡揚，王氏校刪，半多訛舛。不揣闇汶，略舉綱宗，旁引契經，會歸一實。一、明教體；二、明教相；三、明歸趣；四、別釋經文；五、回向極樂。總名起信論者，破空有之邪執，明圓頓之正宗，廓諸師未被之機，救龍舒妄刪之失，庶幾開佛知見，示佛知見，悟佛知見，入佛知見，廣引群生，同歸極樂云爾。
欲明教體，當觀法性。夫法性者，不生不滅，不斷不常，心亦強名，土於何寄？然非心非土，而即土即心，取舍俱捐，見聞絕待，豈可橫生計較，妄說是非？略標四義，以究法源：一、自他不二義；二、性相不二義；三、因果不二義；四、生佛不二義。
一、自他不二義者，諸佛法身，徧周沙界，全自全他，不相違礙。約化儀中現有主伴，如毗盧遮那為主，則十方諸佛為伴，乃至不可說不可說微塵數佛剎，無不是毗盧遮那法界。如無量壽為主，則十方諸佛為伴，乃至不可說不可說微塵數佛剎，無不是無量壽法界。故此經言：無量壽佛光照東方沙佛剎，南、西、北方，四維上下亦復如是。法性實爾，無有分齊。如首楞嚴經言：我以妙明，不滅不生，合如來藏，而如來藏唯妙覺明，圓照法界。是故於中，一為無量，無量為一，小中現大，大中現小，不動道場，徧十方界，身含十方無盡虛空，於一毛端，現寶王剎，坐微塵，轉大法輪。是故當知無量壽佛普現十方一切眾生之前，不可以有思惟心而生分別。或言華嚴為實，極樂為權，當知不爾，諸佛法身非自他故。
問：然則何故舍毗盧而念無量？
答：釋迦指示故，無量本愿故，十念往生故，疾登不退故。
二、性相不二義者，大乘起信論云：從本以來，色心不二，以色性即智故，色體無形，說名智身，以智性即色故，說名法身。徧一切處所現之色，無有分齊，隨心能示十方世界無量菩薩、無量報身、無量莊嚴，各各差別，皆無分齊，而不相妨。故如華嚴經中器界塵毛、形無形物，皆悉演出妙法言音，具足十方法界諸莊嚴具。此經亦言一一華中，一一光中，風聲、水聲、諸音樂聲，若見若聞，無一物而非佛身，無一音而非佛法。何以故？有情無情，非一非異，真如界中無彼此故。
問：法性既爾，娑婆界中何故不聞諸佛現身說法？
答：常說法，無不說法時，只為情生智隔，不見不聞。若一念證入佛法界者，不離娑婆，徑登極樂。如妙法蓮華經云：眾生見劫盡，大火所燒時，我此土安隱，天人常充滿。維摩經云：我此土凈，而汝不見。此是諸佛自受用地，一切眾生所同具足。
問：然則何用求生凈土？
答：生即無生，土亦非土，行布不礙圓融故，相非性外故。
三、因果不二義者，此經言：法藏比丘方發愿已，空中贊言：決定必成無上正覺。又言：眾生一念念佛，則是具足無上功德。當知因該果海，果徹因原，還因華嚴初發心時，即成正覺。以法性中因果不異故，究竟不可得故。大般若經：善現言：菩薩摩訶薩為用初心證得無上正等菩提？為用後心證得無上正等菩提？佛言：如然燈時，為初焰能焦炷？為後焰能焦炷？世尊！如我意解，非初焰能焦炷，亦不離初焰；非後焰能焦炷，亦不離後焰。佛言：諸菩薩摩訶薩亦復如是，非用初心證得無上正等菩提，亦不離初心證得無上正等菩提，非用後心證得無上正等菩提，亦不離後心證得無上正等菩提。若能如是信入凈土法門，一剎那間即已嚴凈諸佛國土，即已具足無上功德，成佛度生，一時究竟，與法藏比丘無二無別，具如經說，真實不虛故。
四、生佛不二義者，大涅盤經云：我以摩訶般若，徧觀三界一切六道、諸山大海、大地含生，如是三界，根本性離，畢竟寂滅，同虛空相，無名無識，永斷諸有，本來平等，無高下想。無見無聞，無覺無知，不可系縛，不可解脫，無眾生，無壽命，不生不起，不盡不滅，非世間，非非世間。涅盤生死皆不可得，二際平等。等諸法故，是知無量不居極樂，眾生不住娑婆。本自無穢，從何取凈？特以眾生不守自性，於一體中，妄生同異。爰以大悲方便而度脫之。故此經言：如是諸佛，各各安立無量眾生於佛正道。
問：既生佛不可得者，何故諸佛現身接引眾生？
答：華嚴經云：譬如日出，普照世間，於一切凈水器中，影無不現，普徧眾處而無來往，或一器破，便不現影。如來智日亦復如是，普現法界，無前無後，一切眾生凈心器中，佛無不現。心器常凈，常見佛身；若心濁器破，則不得見。是則佛本不來而來，眾實不往而往，隨眾生心，現往來故。
欲明教相，當識因緣。夫因緣者，諸佛以之出世，眾生以之證真。若惟觀法性，不達因緣者，杜方便之門，無接引之分，六趣何由而出離，萬德何由而圓滿？略分四門，以標經旨：一、信門；二、愿門；三、念門；四、行門。
一、信門者，即經云：諸有眾生聞佛名號，信心歡喜，至心回向，愿生彼國。又云明信佛智乃至勝智等是。華嚴經云：深信諸佛及佛法，亦信佛子所行道，及信無上大菩提，菩薩以是初發心。又云：寧於無量劫，受諸惡道苦，終不舍如來，而求於出離。維摩經云：菩薩於生死畏中，當依如來功德之力。劣解眾生聞說諸佛不思議境界，多生疑惑，即聲聞二乘，尚不信有他方諸佛。以不識是心無外故，心外無佛故。若知是心無外，則知他佛即是自佛。不壞自他之相，斯能入無邊之佛土，起無量之行門，以自心境界不可思議，故知諸佛境界亦不可思議。至如無量壽佛所有愿力功德智慧神通，圓同太虛，廓周沙界，非計可測，非情可量。若人聞是經已，決定信入，不驚不怖不畏，當知是人已於無量佛所，深植善根，當得不退轉于阿耨多羅三藐三菩提，勝諸聲聞百千萬億倍，何況其余。故知入此門中，信為第一。毗婆沙論云：若人種善根，疑則華不開；信心清凈者，華開則見佛。何以故？一念信心，迥超情計，具佛知見故。
二、愿門者，即經云：遵普賢發十種心。由是心故，當得往生。若人於此十心，隨成一心，樂欲往生彼佛世界，若不得生，無有是處。是故行者既發愿已，惟應一切所行不離念佛。當獨居時，不離念佛；處眷屬間，不離念佛；聞說意聲、不說意聲，不離念佛；見悅意色、不悅意色，不離念佛；乃至班朝蒞官，治軍行法，不離念佛；遇刀兵劫，入羅剎群，不離念佛。如是念佛，則能漸凈我、人、眾生、壽者四相根本，隨順具足十波羅蜜。既能心佛之心，何難履佛之土？何以故？一凈一切凈故。
欲明歸趣，當知因緣不離法性。如此經言，法藏初心，先開正覺，往生三輩，盡發菩提。若不發菩提者，如上四門不成安立。何謂發菩提心？菩提訓覺，舉要言之，當明五義：一、了知一切諸佛不離自心，自心常有一切諸佛成正覺故；一、了知一切佛土不離自心，自心具足一切莊嚴佛土故；一、了知眾生一念念佛決定成佛，一切佛念力所成故；一、了知眾生發愿求生凈土，決生凈土，一切土愿力所現故；一、了知自心既爾，他心亦然。有一眾生不生凈土，不成佛者，是則我土不凈，我佛不成。我、佛、眾生，三無差別故。由此起信，是無信信；由此起愿，是無愿愿；由此起念，是無念念；由此起行，是無行行。
云何為無信信？華嚴經云：佛子！何等為菩薩摩訶薩信藏？此菩薩信一切法空，信一切法無相，信一切法無愿，信一切法無作，信一切法無分別，信一切法無所依，信一切法不可量，信一切法無有上，信一切法難超越，信一切法無生。若菩薩能如是隨順一切法，生凈信已，聞諸佛法不可思議，心不怯弱；聞一切佛不可思議，心不怯弱；聞眾生界不可思議，心不怯弱；聞法界不可思議，心不怯弱；聞虛空界不可思議，心不怯弱；聞涅盤界不可思議，心不怯弱；聞過去世不可思議，心不怯弱；聞未來世不可思議，心不怯弱；聞現在世不可思議，心不怯弱；聞入一切劫不可思議，心不怯弱。何以故？此菩薩於諸佛所，一向堅信，知佛智慧無邊無盡，十方無量諸世界中，一一各有無量諸佛，於阿耨多羅三藐三菩提，已得、今得、當得，已出世、今出世、當出世，已入涅盤、今入涅盤、當入涅盤。彼諸佛智慧不增不減，不生不滅，不進不退，不遠不近，無知無舍。此菩薩入佛智慧，成就無邊無盡信，得此信已，心不退轉，心不雜亂，不可破壞，無所染著，隨順圣人，生如來家，護持一切諸佛種性，增長一切菩薩信解，隨順一切如來善根，出生一切諸佛方便，是名菩薩摩訶薩信藏。是故當知無量壽佛愿力功德智慧神通，於眾生心，不增不減，不生不滅，不進不退，不近不遠，無知無舍，本來是佛，更無可信。首楞嚴經：文殊言：我真文殊，無是文殊，若有是者，則二文殊。心佛亦爾，我真無量，無是無量，如是之信，方為凈信。故此經言：知一切法悉皆寂滅，聞甚深法，心不疑懼。是則名為無信信。
云何為無愿愿？大般若經：佛言：諸菩薩摩訶薩具最勝覺，雖能受行如是深法，而於其中不求果報。何以故？於自性無動故。善現言：能於何等自性無動？佛言：能於一切法無性自性無動。何以故？諸法自性即是無性，無性不能現證無性。思益經：網明言：阿耨多羅三藐三菩提性即是一切眾生性，一切眾生性即是幻性，幻性即是一切法性，於是法中，我不見有利，不見無利。若有菩薩希望功德利而發菩提心者，不名發大乘也。所以者何？一切法無功德利，以無有對處故。
問：一切法既無功德利者，無量愿王從何建立？
答：從一切眾生心而建立。一切眾生性本清凈，本清凈故，壽本無量；本清凈故，光亦無量，乃至地獄、餓鬼、畜生諸惡道苦，清凈心中本不可得故。是知一切眾生常住極樂，特於夢中幻有娑婆，幻夢醒時，娑婆安在？本無可厭，亦何所忻？但以清凈心而回向佛故。故此經言：覺了一切法，猶如夢幻響，滿足諸妙愿，必成如是剎。是則名為無愿愿。
云何為無念念？華嚴經：德云比丘告善財言：善男子！我得自在決定解力，信眼清凈，智光照耀，普觀境界，離一切障，善巧觀察，普眼明徹，具清凈行。往詣十方一切國土，恭敬供養一切諸佛，常念一切諸佛如來，總持一切諸佛正法，常見一切十方諸佛，所謂見於東方一佛、二佛、十佛、百佛、千佛、百千佛、億佛、百億佛、千億佛、百千億佛、那由他億佛、百那由他億佛、千那由他億佛、百千那由他億佛，乃至見無數無量無邊無等，不可數、不可稱、不可思、不可量、不可說不可說佛，乃至見閻浮提微塵數佛、四天下微塵數佛、千世界微塵數佛、二千世界微塵數佛、三千世界微塵數佛、佛剎微塵數佛，乃至不可說不可說佛剎微塵數佛，如東方，南、西、北方，四維、上下亦復如是。
又解脫長者告善財言：我若欲見安樂世界阿彌陀如來，隨意即見，我若欲見栴檀世界金剛光明如來、妙香世界寶光明如來、蓮華世界寶蓮華光明如來、妙金世界寂靜光明如來、妙喜世界不動如來、善住世界師子如來、鏡光明世界月覺如來、寶師子莊嚴世界毗盧遮那如來，如是一切，悉皆即見。然彼如來不來至此，我身亦不往詣於彼，知一切佛及與我心，悉皆如夢；知一切佛猶如影像，自心如水；知一切佛所有色相及以自心，悉皆如幻；知一切佛及以己心，悉皆如響。我如是知，如是憶念，所見諸佛，皆由自心。如是念佛，即念是佛，更無別佛，即佛是念，更無別念。無量即是念之體，念即是無量之用，體用一如，心心寂滅，佛佛全彰。
圓覺經云：圓覺普照，寂滅無二，於中百千萬億阿僧只不可說河沙諸佛世界，猶如空華，亂起亂滅，不即不離，無縛無脫，始知眾生本來成佛。是則不離當處，步步華臺，何待他生，塵塵凈剎。故此經言：住深定門，悉覩現在無量諸佛，一念之頃，無不周徧。是則名為無念念。
云何名無行行？華嚴經云：菩薩於如是寂滅微妙甚深最勝法中修行時，亦不生念：我現修此行，已修此行，當修此行。不著蘊界處、內世間、外世間、內外世間。所起大愿諸波羅蜜及一切法，皆無有著。何以故？法界中無有法名向聲聞乘、向獨覺乘；無有法名向菩薩乘、向阿耨多羅三藐三菩提；無有法名向凡夫界；無有法名向染、向凈、向生死、向涅盤。何以故？諸法無二無不二故。金剛般若經亦云：莊嚴佛土者，即非莊嚴，是名莊嚴。
問：既一切法不可得者，何用莊嚴佛土？
答：一切法不可得，所以莊嚴佛土。若有一法可得，則佛與眾生各住自性，同異熾然，成敵兩立，佛不度生，生不成佛，惟一法不可得。圓滿覺場，緣起無朕，本際非動，佛事繁興，是知諸佛示現，實本無現，眾生求生，實本無生。無現而現，佛即眾生；無生而生，眾生即佛。故此經言：譬如幻師，現眾異像，為男為女，無所不變。本學明了，在意所為。是則名為無行行。
如是之法，實萬善之總門，一乘之了義。菩薩以之嚴凈國土，諸佛以之圓證菩提，法性如然，群經共贊。但能信入，已投種於寶池；永截疑根，定往生於金地。是固本來具足，更須方便加功，都攝六根，全提一念，了得即心即佛，自知非佛非心。再釋經文，用資廣勸。