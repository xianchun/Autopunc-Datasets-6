明州雪竇山資圣寺明覺禪師，諱重顯，姓李氏，遂州大寂九世之孫也。興國五年四月八日生，始誕，旦夕瞑目若寐。幼即異常，不慕游戲，或見沙門，挽衣大喜。長依普安院仁銑上人出家，受具之後，橫經講席，究理窮玄，詰問鋒馳，機辯無敵，咸知法器，僉指南游。
一造智門，即伸問曰：不起一念，云何有過？
門召近前，師即趨進，門以拂子擊之曰：會麼？師欲對次，門又擊之，豁然開悟，情量穎脫。
次涉江湘，道業益著，宗匠器重，緇徒悚服。演法洞庭，學者云集，學士曾公會欽其德望，召居雪竇，大啟祖闈，洞示玄奧。都尉李侯遵勖特奏章服，侍中賈公昌朝尋乞美號，由是四方翹楚皆臻法席，陞堂入室，悉馳道譽。
化緣將畢，一日游山，四顧周覽，謂侍者曰：何日復來於此？
者哀乞道偈，師曰：平生唯患語之多矣！
翌日，出杖屨衣盂，散及徒眾，乃曰：七月七日，復相見耳。盥沐攝衣，北首而逝。
云門讖曰：二百年後，吾道重顯。即師之名也，豈虛然哉？
開堂日，於法座前顧視大眾，乃云：若論本分相見，不必高陞法座。遂以手指云：無量佛土一時現前，各各子細觀瞻，其或涯際未知，不免拖泥帶水。便陞座。
上首白槌罷，有僧方出，師乃約住云：如來正法眼藏，委在今日，放開則瓦礫生光，把住則真金失色，權柄在手，殺活臨時，其有作家，共相證據。
問：遠離翠峰祖席，已臨雪竇道場，是一是二？
師云：馬無千里謾追風。
僧曰：恁麼則云散家家月。
師云：龍頭虵尾。
問：德山、臨濟棒喝已彰，和尚如何為人？
師云：放過一著。僧擬議，師便喝。
僧曰：恁麼則別有在。
師云：射虎不真，徒勞沒羽。
問：次
掌上擎。
僧曰：恁麼則北塔嫡子，韶石兒孫。
師云：斫額望新羅。
問：如何是佛？
師云：梵王前引，帝釋後隨。
僧曰：謝師答話。
師云：龍蛇易辨，衲子難謾。
福州慈云山紹詵禪師。問：如何是佛？
師云：額頭上汗出。
問：如何是慈云山？
師云：徒勞仰面看。
僧曰：如何是慈云水？
師云：急。
復州青山好禪師。問：師唱誰家曲？宗風嗣阿誰？
師云：昔日靈山親授記，今朝汶水令方行。
僧曰：恁麼則雷布云門洞，雨灑景陵城去也。
師云：九宮八卦。
鄂州黃龍海禪師。問：如何是黃龍家風？
師云：看。
僧曰：忽遇客來，如何祗待？師以拄杖點之。
問：如何是最初一句？
師云：堀地討天。
桂陽芙蓉山文喜禪師。問：祖祖相傳傳祖印，師今得法嗣何人？
師云：從地涌出。
僧曰：畢竟是誰家之子？
師云：特地罔措。
鼎州德山僧可禪師。問：如何是佛？
師云：頭長面短。
僧曰：意旨如何？
師云：手纖腳大。
鼎州彰法澄泗禪師。問：如何是佛法大意？
師云：多少人摸不著。
僧曰：忽然摸著看又作麼生？
師云：堪作什麼？
澧州藥山宣禪師。問：如何是道？
師云：東西南北。
僧曰：如何是道中人？
師云：有貴有賤。
明州廣慧清順禪師。問：師唱誰家曲？宗風嗣阿誰？
師云：不可埋沒人。
僧曰：恁麼則北塔嫡子。
師云：墻壁有耳。
問：如何是佛？
師云：水到渠成。
僧曰：爭奈不會！
師云：卻較些子。
筠州九峰勤禪師。問：如何是道？
師云：逢春無綠草。
僧曰：如何是道中人？
師云：南來北往。
問：方便門中，請師垂示。
師云：佛不奪眾生愿。
僧曰：恁麼則謝師方便。
師云：卻須吃棒。
上堂云：口羅舌沸，千喚萬喚，露柱因什麼不回頭？良久，云：美食不中飽人吃。便下座。
潭州云蓋山繼鵬禪師。問：如何是佛法大意？
師云：舌頭無骨。
問：如何是祖師西來意？
師云：湯瓶火煨。
問：佛未出世時如何？
師云：天。
僧曰：出世後如何？
師云：地。
上堂云：高不在絕頂，富不在福嚴，樂不在天堂，苦不在地獄。良久，云：相識滿天下，知心能幾人？
泉州云臺省因禪師。問：如何是和尚家風？
師云：瞋拳不打笑面。
僧曰：如何施設？
師云：天臺則有，南岳則無。
問：如何是佛？
師云：月不破五。
僧曰：意旨如何？
師云：初三十一。
問：如何是佛法大意？
師云：今日好曬麥。
僧曰：意旨如何？
師云：問取磨頭。
問：如何是佛？
師云：眼大鼻頭尖。
上堂云：菩薩子！不在內，不在外，不在中間，且道落在什麼處？良久，云：南瞻部州，北郁單越。
筠州洞山妙圓禪師，諱自寶，壽州人也。峽石寺受業，頭陀苦行，糲食垢衣。參戒禪師發明心地，天人密護，神鬼莫測。所至叢林，推為導首，出世三十年，居四大剎。道風遐布，朝野欽聞，都尉李侯遵勖特奏章服、師名，以嘉德望。
問：如何是佛？
師云：頭腦相似。
問：師唱誰家曲？宗風嗣阿誰？
師云：言猶在耳。
僧曰：恁麼則五祖嫡子，云門兒孫。
師云：日馳五百。
草鞋。
僧曰：一回舉著一回新。師便打。
潭州云蓋山志顒禪師。問：豹巖霧卷，鳥道云開，海眾咸臻，潮音愿振。
師云：月映千江白。
僧曰：恁麼則五云嶺秀，三井風清。
師云：云開萬里新。
問：如何是云蓋境？
師云：山角金屏掩，松蘿玉帳垂。
僧曰：如何是境中人？
師云：紫袍公子少，雪頂野僧多。
問：如何是祖師西來意？
師云：古寺碑難讀。
僧曰：未審意旨如何？
師云：讀者盡攢眉。
問：如何是和尚家風？
師云：遮天蓋地。
僧曰：忽遇客來，如何祗待？
師云：趙州道底。師顧視大眾，喝一喝，云：諸禪德！莫是賓主歷然麼？莫是先照後用麼？莫是照用同時麼？若恁麼會，臨濟宗風，平沈苦海。既不恁麼會，作麼生商量？良久，喝一喝，拍繩床一下。
上堂云：昨日三，今日四，把斷要津，放開捏聚，無限禪徒，特地罔措。咄！
隨州水南智昱禪師，上堂云：欲識解脫道，今日參較早。唯念路行難，水深魚不少。參。
上堂云：欲識解脫道，雞鳴已天曉。趙州庭前柏，打落青州棗。咄！
郢州興陽山遜禪師。問：如何是佛？
師云：發白面皺。
僧曰：如何是法？
師云：寒來暑往。
問：如何是三界外事？
師云：洛陽千里余，不得舊時書。
白槌罷，師云：千圣出來，也秪是稽首贊嘆，諸代祖師提挈不起。是故始從迦葉，迄至山僧，二千余年，月燭慧燈，星排道樹，人天普照，凡圣齊榮，且道承甚麼人恩力？老胡也只道：明星出現時，我與大地有情同時成道。如是則彼既丈夫，我亦爾，孰為不可？良由諸人不肯承當，自生退屈，所以便推排一人半個先達出來，遞相開發，也秪是與諸人作個證明。今日人天會上，莫有久游赤水，夙在荊山，懷袖有珍，頂門有眼，到處踐踏覺場底衲僧麼？卻請為新出世長老作個證明。還有麼？時有僧出。
師云：象駕崢嶸謾進途，誰信螳蜋能拒轍？
問：靈山一會，何異今日？
師云：莫妄想。
僧曰：作家宗師。
師云：三十年後，自有人知。
問：說佛說祖，雪上加霜。如何是默默之機？
師云：口邊吃棒。僧擬議，師便喝。
問：一棒一喝，猶是葛藤；瞬目揚眉，拖泥帶水。如何是直截根源？
師云：速。
僧曰：恁麼則祖師正宗，和尚把定。
師云：野渡無人舟自橫。
問：如何是祖師西來意？
師云：洛陽城古。
僧曰：學人不會。
師云：少室山高。
問：達磨未來時如何？
師云：清貧長樂。
僧曰：來後如何？
師云：濁富多憂。
問：如何是露地白牛？
師云：瞎。
問：妙峰頂上即不問，半山相見事如何？
師云：把手過江來。
僧曰：高步出長安。
師云：腳下一句作麼生道？僧便喝。
師云：山腰走。
問：一雨所潤，為什麼萬木不同？
師云：羊羹雖美，眾口難調。
問：年窮歲盡時如何？
師云：依舊孟春猶寒。
問：更深夜靜時如何？
師云：老鼠入燈籠。
問：瞥嗔瞥喜時如何？
師云：適來菩薩面，如今夜叉頭。
師云：選佛選祖，今正是時，莫秪恁麼懷疑終日，如似有解，已過平生，幸逢勝集，對眾決擇。然則此事亦非在爭鋒唇舌，所以道：屏卻咽喉唇吻道將來。如此則便可以忘懷自得，取定方寸，自然常光現前，各各孤運其照，山河大地，不礙見聞，萬象森羅，尋常顯發。還有於此承當得底麼？既然各自孤運，更教阿誰承當？草衣輸野客，木食屬山人。珍重！
上堂云：一若是，二即非，東西南北人不知。休話指天兼指地，青山白云徒爾為。以拄杖擊香臺一下。
廬陵禾山禪智禪師，諱楚才，臨江軍人也。僧儀挺拔，蘊德異常，心契德山，名聞江國。大丞相劉公沅一見問道，遂有發明，為方外交，敬以師禮，請居禾山，兼住顯親，特奏章服、師號，仍不許別遷法席，圣旨批允，崇重若此。
問：佛令祖令，諸方并行，未審和尚如何？
師云：山僧退後。
僧曰：恁麼則諸方不別也。
師云：伏惟！伏惟！
問：如何是道？
師云：十字街頭看。
僧曰：如何是道中人？
師云：南頭賣貴，此
處鬼神號，出云便指南山高。橫按膝上異吹毛，敢待諸方擁毳袍。卓一下，下座。
郢州大陽山文昱禪師。問：如何是佛？
師云：額廣平正。
僧曰：恁麼則瞻禮有分。
師云：鼻聳圓長。
日芳上座。問：如何是函蓋乾坤句？師舉拄杖。
僧曰：如何是截斷眾流句？師橫按拄杖。
僧曰：如何是隨波逐浪句？師擲下拄杖。
僧曰：三句外，請師道。師便起。
贊賢禪師真：清儀瘦兮可瞻可仰，仰之非親；妙筆圖兮可擬可像，像之非真。非親非真，秋月盈輪。有言無味兮的中的，既往如在兮覓焉覓。當機隱顯兮絲發殽訛，金烏卓牛兮迅風霹靂。