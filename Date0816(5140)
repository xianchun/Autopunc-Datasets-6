四、妙行流通二：初、標敘科名妙音者，深體妙法，能以妙音隨應演說，而流通是道者也。名雖妙音，實彰妙行，觀其往昔植因，於云雷音王佛所獻樂奉鉢，蘄在妙音說法妙行隨應，故報生宿智佛國。果能有是神力，今使學者體其妙行，而隨應說法，闡揚斯道，故說為妙行流通。
夫體妙音，則不滯言詮，能隨應，則不局心跡。不滯不局，所以為妙行也。繼此復有圓行常行，而次前苦行說者，將欲以行成德，必精心苦志然後造妙，造妙然後能圓，能圓然後真契普賢常行。已如前解。
二、釋其文義九：初、釋尊光召爾時，釋迦牟尼佛至諸佛世界。
開會及召分身，但放眉間毫相。今召妙音，乃兼放肉髻光者，肉髻為無見頂相，為最上果光。蓋將宣示妙圓之行，乃極果行相，故以極果之光召現也。佛有九十七種大人相，肉髻頂其一。
過是數已，有世界至遍照其國。
華嚴與菩薩所從來國，表所行之行。本所事佛，表所證之果。凈光莊嚴，即依智之行也。凈華宿智，即依行之智也。智行互嚴，因果合體，妙音妙行依此示現。
二、妙音玄應七：初、經家敘德爾時，一切凈光莊嚴國中至諸大三昧。
植德供佛，成就深智，言福慧兩足。三昧，此云正定。圓覺云三昧正受者，謂正定中受用之法，簡異邪受，非謂梵語三昧此云正受也。故寶積云三昧及正受。妙幢相者，摧邪表正而不住相也。法華三昧，深入一乘，證諸實相。凈德三昧，眾德真凈，物莫能染。宿王戲者，本智自在，無所滯著。無緣，則照而常寂。智印，參合萬法。解一切語言，謂了皆真說。集一切功德，謂萬德圓備。清凈三昧，纖塵不立。神通游戲，變現自在。慧炬，以能破癡暗。莊嚴王，以總攝妙行。凈光明者，得妙智明。凈藏者，得法眼藏。不共，謂二乘不及。日旋，則大千圓照。得如是等河沙三昧，謂交徹融攝，重重無盡，皆妙音所具也。由具此故，能成妙行，流通妙法。
二、妙音發跡二：初、白彼佛釋迦牟尼佛光照其身至藥上菩薩。
此皆靈山法眾。
爾時，凈華宿王智佛至如來功德智慧莊嚴。
娑婆佛身，乃隱勝現劣，比光嚴勝身，在分別心，遂生劣想。如來正見，本絕異同，故宿王以彼此異跡為告，而妙音以如來三德而答，示無劣想也。三德皆稱如來者，謂今我所往，其力用，其神變，其莊嚴，皆假如來之德，皆出如實之道，則於一切法無不如矣，何復勝劣之異哉？是以現種種形，說種種法，而於神通智慧無所損減，為如故也。
於是妙音菩薩不起於座至甄叔迦寶以為其臺。
將與八萬菩薩俱共發來，故先現此瑞。甄叔迦，此云鸚鵡寶，赤如其觜故。
爾時，文殊師利法王子至甄叔迦寶以為其臺。
此皆行境，依智示現，故假文殊智體而問。
爾時，釋迦牟尼佛至亦欲供養、聽法華經。
文殊師利白佛言至彼菩薩來，令我得見。
請問之辭，皆為機發。
爾時，釋迦牟尼佛至欲見汝身。
文殊愿世尊以神通力為現妙音，而世尊反命多寶者，多寶以神通愿力在處證經，欲假其神通愿力故也。
於時，妙音菩薩於彼國沒至百千天樂不鼓自鳴。
與八萬四千菩薩俱來者，示妙行隨應廣化塵勞也。蓮華遍雨，天樂自鳴，表妙行隨處示現妙音，離於作意。
是菩薩目至如那羅延堅固之身。
此言其四萬二千由旬之相好也。和合，猶聚集也。肇法師云：那羅延，天力士名，端正殊妙，志力雄猛。
入七寶臺，上昇虛空至頭面禮足，奉上瓔珞。
示以法寶，莊嚴法身。
而白佛言至眾生能降伏諸魔怨不。
問示居堪忍事也。貪、恚、癡、慢等，皆堪忍難度之事。五情，言五欲。諸魔，言五陰。
久滅度多寶如來至堪忍久住不。
上皆宿王傳問之辭。
世尊！我今欲見多寶佛身至故來至此。
寶塔高遠，仗佛求見，表尊敬耳。佛於，從法座起時，已出塔，故云多寶佛塔還可如故。舊謂二佛至此尚同座，而妙音能見釋迦，不見多寶，徒構疑難。
爾時，華德菩薩白佛言至有是神力。
華德，即妙莊嚴王後身，欲助揚妙因，故發此問。
四、釋尊答示五：初、敘往因佛告華德菩薩至劫名喜見。
佛名云雷音者，一音利潤，開覺群動也。國名現一切世間，若根身器界皆能隨應也。劫名依上而立，由利潤隨應故，時眾喜見。
妙音菩薩於萬二千歲至有是神力。
樂宣法音，鉢為應器。樂獻十萬種伎者，示欲廣宣妙法也。鉢奉八萬四千者，示欲應化塵勞也。故今果有妙音隨應之神。
華德於汝意云何至今此妙音菩薩摩訶薩是。
華德！是妙音菩薩至百千萬億那由他佛。
四、明應化二：初、總舉華德！汝但見妙音菩薩至說是經典。
二、別明二：初、略敘妙音、觀音應化，應化皆能現十界。身自天、人、獄、鬼、畜、修羅，名六凡；聲聞、辟支、菩薩、佛，名四圣：是為十界。
二、隨釋二：初、應六凡眾八：初、應諸天眾或現梵王身至或現毗沙門天王身。
或現轉輪圣王身至或現婆羅門身。
或現比丘、比丘尼、優婆塞、優婆夷身。
或現長者、居士、婦女身至或現童男、童女身。
或現天、龍、夜叉至而說是經。
諸有地獄、餓鬼、畜生及眾難處，皆能救濟。
諸應皆言現身說經，獨於惡趣不言者，惡趣方沈幽昏，無由聞經，但以神力救濟而已。
乃至於王後宮變為女身，而說是經。
華德！是妙音菩薩至亦復如是。
此有三節，初牒在此娑婆救濟，二牒神變智照之功，三牒此方如是，十方亦然，是謂廣顯也。言種種變化，而神智無損者，前所謂得如來三德，能一切如故也。言智慧明照者，方便開導也。各得所知者，隨類各解也。
若應以聲聞形得度者至示現滅度。
華德！妙音菩薩摩訶薩至其事如是。
爾時，華德菩薩白佛言至度脫眾生。
佛告華德菩薩至能如是饒益無量眾生。
如凈摩尼，隨方現色，妙行流通，期至於此。
說是時至亦得是三昧及陀羅尼。
及解一切語言陀羅尼也。諸菩薩皆具體而微者，故因說是品，皆得發明。
爾時，妙音菩薩摩訶薩至作百千萬億種種伎樂。
於彼發來所經亦爾，示來往經行不離是道。
既到本國至得現一切色身三昧。
菩薩舉措，自他兼利。
說是時至華德菩薩得法華三昧。
無生法忍者，證妙法之體。法華三昧者，得實相之用。此所謂以妙行成實相之德。
五、圓行流通二：初、略敘科儀單發為聲，雜比為音。於世間眾苦，雜聲齊觀并救，號觀世音妙圓之行。自一心出，應無不遍，號曰普門。此繼前品說者，妙音現形說法，救濟眾難，與觀音無異，但略而未普，妙而未圓。觀音不離是行，而能觀其音聲，隨響而答，大千圓應，無去來相，所謂自在之業，普門示現，則進於妙音，其實二圣一道，相為始終耳。故後頌觀音之德，而兼云妙音，是知二圣一道也。即妙音之行，而演為普門，是知相為始終也。
夫欲體前之法，須兼二行，從妙而普，有始有終，然後圓備，故繼妙音，說，為圓行流通。文殊於華嚴會終，現法化已，南歷人間，說普照法界修多羅門，所以圓彰前法體用。善財歷百城已，到普門國，成就阿僧只法門，遂能於諸有中普現其身。斯皆以行成德，使圓而普也。觀彼設法次序名義，與此宛同。
二、依科正解十：初、無盡發問爾時，無盡意菩薩至以何因緣名觀世音。
將顯普門而因無盡意發起者，表普門圓行應現無盡也。若愚贊云：世界無邊塵擾擾，眾生無數業茫茫，愛河無底浪滔滔，是故我名無盡意。觀音之行亦若是矣。
二、佛答名緣二：初、答總相從此至受持名字，名十四無畏功德。
佛告無盡意菩薩至皆得解脫。
此於眾苦，雜聲齊觀并救也。於音言觀者，以觀智應物之謂，觀即真觀、凈觀、智慧、慈悲是也。觀觀之體，聞聞之性，本無苦樂，眾生不能返聞，循聲流轉，故受諸苦惱。觀音不隨聲塵妄起知見，故一切解脫，而令苦眾生持其名，蒙其觀者，亦得解脫，實真凈慈悲觀力加被故也。昔琳法師稱名七日，而免難於唐；孫敬德誦經千遍，而全生於魏，即脫諸苦惱之驗也。
二、答別相三：初、脫外業五：初、脫三災若有持是觀世音菩薩名者至名觀世音。
楞嚴明十四無畏功德：一者、由我不自觀音以觀觀者，令苦眾生觀其音聲即得解脫。夫不自觀音以觀觀者，即離塵復性之真觀也。離塵復性，則諸妄自脫，故能令苦眾生蒙我真觀，即得解脫。二者、知見旋復，則火不能燒。三者、觀聽旋復，則水不能溺。蓋見覺屬火，聞聽屬水，知見旋，則離火塵，聞聽旋，則離水塵。幻塵既離，真性斯復，所以無能燒溺也。能旋見聽，則煩惱之火、貪愛之水，皆無能燒溺矣。四者、滅妄斷殺，則鬼不能害，皆由離塵復性之觀力加被也。昔于相國問黑風漂墮之義於紫玉，玉呼名諷之，公悖然變色，玉曰：便是黑風漂墮。則凡不能離塵，循聲流轉，一念漂墮，皆如是也。
若復有人臨當被害至而得解脫。
此由菩薩以六根消復，同於聲聽之力，加之以同聲聽，無復形礙，故使刀兵猶割水吹光，性無損動。
若三千大千國土，滿中夜叉至況復加害。
此假聞熏精明之力，爍諸癡暗，故鬼不能視，斷滅妄想，心無殺害，故害不能加。
設復有人，若有罪、若無罪至皆悉斷壞，即得解脫。
此由音性圓消，離諸塵妄之力加之。塵妄既離，則身相不有，故枷鎖自脫。
若三千大千國土，滿中怨賊至稱其名故，即得解脫。
此由滅音圓聞，遍生慈力加之。蓋因聞兩立，則物我成敵，滅音圓聞，則內外無待，故能遍慈而卻敵也。
無盡意！觀世音菩薩摩訶薩威神之力，巍巍如是。
結外業也。
二、脫內業三：初、婬
若有眾生多於婬欲至便得離慾。
此由熏聞離塵，色所不劫之力加之。蓋眾生以欲習合塵，故為色劫，一蒙妙力，則欲愛乾枯，根境而不偶，雖有妖色，不能劫動，故便得離慾。
若多嗔恚，常念恭敬觀世音菩薩，便得離嗔。
此由根境圓融，無能、所對之力加之。蓋嗔由違情而起，對境而生，圓融則無違無對，則不嗔矣。
若多愚癡，常念恭敬觀世音菩薩，便得離癡。
此由消塵旋明，朗徹無礙之力加之。以癡由妄塵所蔽，無明所覆，消塵則無蔽，朗徹則無覆，故能旋復真明，永離癡暗也。內業有十，而壞滅法身唯婬、怒、癡為甚，故舉三以兼余。上皆依楞嚴漸說自頓言之，三毒水泡元無自性，知觀觀者，豈不便離？
無盡意！觀世音菩薩至是故眾生常應心念。
結內業也。
若有女人，設欲求男至無盡意！觀世音菩薩有如是力。
融形涉世，遍事諸佛，為法王子之力加之，即生男；圓通合界，承順如來，受領法門之力加之，即生女。
若有眾生至於百千萬億劫不可窮盡。
此第十四無畏功德也。楞嚴云：此大千界，現住世間，有六十二億河沙菩薩修法垂范，方便利生，持名供養，得無量福。而持觀音名，其福齊等。蓋由觀音得真圓通，一多平等，彼我無二故也。
無盡意至得如是無量無邊福德之利。
總結十四無畏之福。
無盡意菩薩白佛言至其事云何。
四、佛答所現二：初、且略敘即三十二應也。觀音於楞嚴會上自說：我昔供養觀音如來，授我如幻聞熏聞修金剛三昧，與佛如來同慈力故，令我身成三十二應，入諸國土。始自佛身，終至人非人等，為三十二，皆以無作妙力，自在成就。
二、正科釋三禁枷鎖，手足被杻械，念彼觀音力，釋然得解脫。
咒詛諸毒藥，所欲害身者，念彼觀音力，還著於本人。
具正念者，橫逆莫加，出爾反爾，自貽伊戚。
或遇惡羅剎，毒龍諸鬼等，念彼觀音力，時悉不敢害。
若惡獸圍遶至尋聲自回去。
信謂兕無所投角，兵無所投刃也。
云雷鼓掣電，降雹澍大雨，念彼觀音力，應時得消散。
雷電調適為常，鼓掣為變。陰包陽，則為凝雹，陰過陽，則為大雨，是皆災變，故欲其消散也。
眾生被困厄，無量苦逼身，觀音妙智力，能救世間苦。
眾生由無妙智力故，為欲、恚、癡之所困逼。
具足神通力至以漸悉令滅。
智方便，即所謂有慧方便也。雖三惡趣方沈幽昏，未應得度，亦與漸滅其苦。
真觀清凈觀，廣大智慧觀，悲觀及慈觀，常愿常瞻仰。
其所以觀音脫苦，能施無畏，現形度生，皆五觀之力，故此結顯也。真以息妄，凈以治染，智以破惑，悲以拔苦，慈以與樂，以是五觀加被群迷故，妄染惑苦應念息滅，所以常愿仰而依之。然性本圓澄，因迷起妄，惑染既生，故觀智繁設。茍無妄染，則真凈不立矣。蓋以真息妄等事，皆圣人不得已也。故楞嚴曰：言妄顯諸真，妄真同二妄。
無垢清凈光，慧日破諸暗，能伏災風火，普明照世間。
無垢、慧日，嘆觀智之體；伏災、普照，嘆觀智之用。伏災，言脫苦；普照，言現形。
悲體戒雷震，慈意妙大云，澍甘露法雨，滅除煩惱焰。
戒，教戒也。法身無體，以悲為體，故教戒所行，如雷作動。圣人無意，以慈為意，故利澤之興，如云潤覆。
諍訟經官處，怖畏軍陣中，念彼觀音力，眾怨悉退散。
此亦傍頌施無畏德。
妙音觀世音至念念勿生疑。
觀音之行，不異妙音，由能從妙而普，故兼二號。以說法不滯為妙音，尋聲救苦為觀音，音性無著為梵音，應不失時為潮音，此所以勝世間音也。具是眾德，故須常念不間不疑，則觀行智力無不相應矣。
觀世音凈圣至是故應頂禮。
觀聽反入，離諸塵妄，是謂凈圣。乘彼正念，假之福力，是謂依怙。具一切德，則隨所求而應之，不止十四無畏也。慈視眾生，則擇可度而度之，不止三十二應也。其福聚如海，利澤不窮，故應歸命。
爾時，持地菩薩至當知是人功德不少。
持地菩薩昔遇毗舍浮佛，教之平持心地，則一切皆平，是能以妙法內平自心，使外患自平，不能為害者也。故聞此品，深贊其功，意顯自在之業、普門之行實為心地法門。聞持之人茍能以是平持心地，則外患自平，不能為害，可以於諸怖畏，能施無畏，由是自在之業、普門之行遂為己有。故曰若有聞者，當知是人功德不少。
觀音之號，或曰觀世音，或曰觀自在，其行或曰普門，或曰圓通者，依悲觀慈觀應物之德言之，故號觀世音。依真觀凈觀照心之功言之，故號觀自在。自一心而出，應無不遍，則謂之普門，自萬物而反照無不融，則謂之圓通，其實一而已。故或以自在為號，或以自在名業。以自在為號，言心得自在，如心經稱觀自在菩薩是也。以自在名業，言行得自在，如楞嚴無作妙力是也。然諸法行，無非示使平持心地，故此終以持地贊顯。
佛說是時至三菩提心。
無等等者，無等，即物無與等；等者，俱物為等。既物無與等，而能與物為等，此如來最上德也。觀音體此，以成普門行，隨類應化，與物為等。故聞其風者，皆能發如是心，此所謂以圓行成最上之德。