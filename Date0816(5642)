古者立言之君子，皆卓然有所自见，其学术不苟同于众人，而惟道之是合；故其言足以自成一家，有托以立于不朽。是故圣人没，道术为天下裂，诸子者出，言人人殊，而要其指归，未始不合乎道。夫苟合于道矣，而其言有不传者未之有也。
嗟乎！君子之言难矣！若屏山先生李公者，其庶几古之立言者乎！先生讳之纯，字纯甫，弘州人，金童宗承安间进士。仕至尚书右司都事，资性英迈，天下书无所不读。其于庄周、列御寇、左氏、战国策为尤长，文亦略能似之。三十岁后，遍观佛书，既而取道学诸家之书读之，一且有会于其心，乃合三家为一。取先儒之说，笺其不相合者，着为成书，所谓鸣道集说也。观其为说，前无古人，诚卓然有所自见，学术不苟同于众人，而惟道之是合者也。遗山元公尝以中原豪杰称之，谓其庶几古者立言之君子；岂不信哉！
嗟乎，立言之难久矣！世之学者，知守经以笃信，而不知会通以求道；故有以一人之见，而决千载之是非者；鲜不群疑，而众骇之。先生是书，其雄辨伟识，以一人之见，决千载之是非者，往往而是；予故窃论其大旨，著于篇端，使读之者各有以自得焉。
至正十七年岁次丁酉，二月既望。前翰林侍讲学士金华黄潜序。
屏山居士，年廿有九阅复性书，知李习之亦年廿有九。参药山而退著书。大发感叹，日抵万松深攻亟击，退而著书，会三圣人理性蕴奥之妙要，终指归佛祖而已。江左道学倡于二程，和之者十有余家，涉猎释老，肤浅一二，著鸣道集。食我园椹，不见好音，窃香掩鼻于圣言，助长揠苗于世典，饰游辞称语录，教禅慧如敬诚，诬谤圣人，聋瞽学者。噫！冯虚气，任私情，赞毁去取，其如天下后世何？屏山哀矜，作鸣道集说，廓万世之见闻，正天下之性命！张无尽谓大孔圣者，莫如庄周，屏山扩充，渺无涯涘，岂直不畔干名教，其发挥孔圣幽隐不扬之道，将攀附游龙，骎骎乎佛氏所列五乘教中，人天乘之俗谛疆隅矣。张无尽又谓：小孔圣者莫如孔安国，鸣道诸儒，又自贬屈，附韩欧之隘党，其计孰若尊孔圣与释老鼎峙为愈也耶。诸方宗匠，偕引屏山为入幕之宾。鸣道诸儒，钻仰藩垣，莫窥户牖，辄肆谤议，不亦僭乎！余忝历宗门堂室之奥，恳为保证，固非师心昧诚之党；如谓不然，报惟影响耳。屏山临终，出此书付敬鼎臣曰：此吾末后绝交之作也！子其秘之，当有赏音者。鼎臣闻余购屏山书，以斯藁因万松老师，转致于余，余览而感泣者累曰：昔余尝见鸣道集不平之，欲为书纠其芜谬而未暇，岂意屏山先我着鞭，遂为序引，以针江左书生膏肓之病，为中原学士大夫有斯疾者，亦可发药矣！
天地未生之前，圣人在道，天地既生之后，道在圣人，故自生民以来，未有不得道而为圣人者。伏羲神农黄帝之心，见于大易；尧舜禹汤文武之心，见于诗书，皆得道之大圣人也。圣人不王，道术将裂，有老子者，游方之外，恐后世之人，塞而无所入，高谈天地未生之前，而洗之以道德。有孔子者，游方之内，恐后世之人，眩而无所归，切论天地既生之后，而封之以仁义。故其言无不有少相龃龉者。虽然或嘘或吹，或挽或推，一首一尾，一东一西，玄圣素王之志，亦皆有所归矣。其门弟子，恐其不合，而遂至于支离也。庄周氏沿流而下，自大人至于圣人，孟轲氏溯流而上，自善人至于神人，如左右券，内圣外王之说备矣。惜夫！四圣人没列御寇驳而失真，荀乡子杂而未醇，杨雄王通氏僭而自圣，韩愈欧阳氏荡而为文，圣人之道如线而不传者，一千五百年矣。而浮屠氏之书，从西方来，盖距中国数千万里，证之文字，诘曲侏离，重译而释之，至言妙理，与吾古圣人之心，魄然而合，愿其徒不能发明其旨趣耳。岂万古之下，四海之外，圣人之迹，竟不能泯灭邪？诸儒阴取其说以证吾书，自李翱始，至于近代。王介甫父子，倡之于前。苏子瞻兄弟和之于后，大易、诗、书、论、孟、老、庄皆有所解，濂溪涑水横渠伊川之学踵而兴焉。上蔡元城龟山横浦之徒，又从而翼之。东莱南轩晦庵之书，蔓衍四出。其言遂大，小生何幸！见诸先生之论议，心知古圣人之不死，大道之将合也。恐将合而又离，笺其未合于古圣人者，曰鸣道集说云。
纯甫，字之纯，弘州人，承安年进士，仕至尚书右司都事。为举子日，亦自不碌碌，于书无所不窥，而于庄周、列御寇、左氏战国策为尤长。文亦略能似之。三十岁后，遍观佛书，能悉其精微，既而取道学书读之，着一书合三家为一，就伊川横渠晦庵诸人所得者，而商略之。毫发不相贷，且恨不同时，与相诘难也。性嗜酒，未尝一日不饮，亦未尝不醉，眼花耳热后，人有发其谈端者，随问随答，初不置虑，漫者知所以统，窒者知所以通，倾河泻洰，无有穷竭。好贤乐善，虽新进少年游其门，亦与之为尔汝交。其不自贵重又如此。迄今论天下士，至之纯与雷御史希颜，则以中州豪杰数之。子同字稚川，今居镇阳。鸣道诸儒姓氏濂溪周氏惇颐茂叔涑水司马氏光君实横渠张氏戴子厚明道程颢伯淳伊川程颐正叔上蔡谢良佐显道元城刘安世器之江民表心性二说龟山杨时中中立鸣道遗说横浦张九成子韶东莱吕祖谦伯恭南轩张栻敬夫晦庵朱熹元晦屏山锱彦冲子翚又号复斋三山林之奇少颖建安游酢定夫尹氏焞彦明康节邵雍尧夫邵伯温止斋陈传良君举致堂胡寅诸儒鸣道集总目濂溪通书一卷涑水通书一卷无为赞贻邢和叔横渠正蒙一卷横渠经学理窟五卷二程先生语录二十七卷上蔡先生语录三卷元城先生语录七三卷元城谭录一卷元城道护录一卷江民表心性说一卷龟山语录四卷崇安圣传论二卷横浦日新二卷濂溪曰：动而正曰道，用而和曰德，匪仁匪义，匪礼匪智，匪信悉邪也。
屏山曰：此韩愈氏之遗说耳。道无动静，不动其无道乎。德无用舍，不用其无德乎。孔子谓：仁者见之谓之仁，则非仁也。智者见之谓之智，则非智也。圣人之所见，岂邪见欤？
濂溪曰：圣人之道，仁义中正而已矣。
屏山曰：志于道，据于德，依于仁。和顺于道德，而理于义，皆孔子之言，与老子之言将无同乎？善夫！庄子之言也，和理出其性，理、道也。和、德也。德、仁也。道、义也。然则捶提仁义者其杨子乎？离道德仁义者，其韩子乎？自以为大中至正，恐未免为曲士也夫！
迂叟曰：穷理尽性，以至于命。世之论命者，竞为幽僻之说以欺人，使人跂悬而不可及，愦瞽而不能知，则画而舍之，其实奚远哉！是不是、理也。才不才、性也。遇不遇、命也。
屏山曰：易有穷理尽性，以至于命之说；孔子之心学也。自颜子、曾子、子思传之孟子。曰：尽其心者，知其性也。知其性，则知天矣。知天之与我者，万物皆备，然后能践其形，虽夭寿不贰也。岂为幽僻之语，高论于世哉！惜乎后世不得其传，跂悬而不能穷，愦瞽而不能尽，画而舍之，不能至，文蹇浅之说，以自欺则可矣。理有是不是耶？性有才不才耶？命有遇不遇耶？吁！
迂叟曰：或谓圣人之心如死灰，是不然，圣人之心如宿火尔！夫火宿之则晦，发之则光，引之则然，鼓之则炽，深而不销，久而不灭者，其宿火乎，岂若死灰哉！
屏山曰：野哉斯言！圣人之心，未尝生死，岂如宿火之乍明乍暗耶？深而不消者，终消也。久而不灭者，终灭也。圣人之心如日月焉，但以尘念蔽之，如浮云之翳，阴气之蚀耳。尘念消烁既如死灰，而天光始发，初无增损，其有灭乎？此孔子所谓与日月合其明，庄子又谓进于日者与？世俗不知也。
迂叟曰：或问释老有取乎？曰：有。曰：何取？曰：释取其空，老取其无为自然。舍是无取也。空、取其无利欲心。无为自然，取其因任耳。
屏山曰：释氏之所谓空，不空也。老子之所谓无为，无不为也。其理自然，无可取舍。故庄子曰：无益损乎其真。般若曰：不增不减。故以爱恶之念，起是非之见，岂学释老者乎？取其无利欲心，即利欲心。取其因任，即是有为，非自然矣。
迂叟曰：学黄老者，以心既如死灰，形如槁木为无为。迂叟以为不然，作无为赞：治心以正，保躬以静，进退有义，得失有命，守道在己，成功则天，夫复何为？莫非自然！
屏山曰：颜子黜聪明，隳肢体，入道之门耳，岂在道耶？列子知黄帝书者，其言曰：积尘聚块，虽无为而非理也。庄子学老子者，其言曰：若羽之旋，若磨石之隧，乃死人之行；非生人之理也。圣人之得道者，尸居而龙见，渊默而雷声，神而天随，岂心如死灰槁木？然无为赞固佳矣！但改莫字作终字，学者当渐进一阶或自此入。
迂叟曰：庄子文胜而道不及，君子恶诸，是犹朽屋而涂丹艧，不可处也。眢井而席绮溃，不可履也。乌喙而渍饴糖，不可尝也。尧之所畏，舜之所难，孔子之所恶，青蝇变白黑者也。
屏山曰：庄周氏岂有意于文哉！其一嘘也，隐然如迅雷之惊蛰虫。其一吹也，飏然如长风之振槁木。糠秕二典，而示尧舜之神；四子不离于阴阳。糟粕六经，而扫仲尼之语；一人方出于鲁国，大抵如达磨之倒用如来印耳。至音太古，逆笙歌之耳；良药太苦，螫刍豢之舌；儒者不谈千五百年矣。比之青蝇，不亦厚诬乎。
迂叟曰：杨子之论王莽也，岂得已哉！况伊周则与之，况黄虞则不与也。
屏山曰；剧秦美新，亦与伊周乎？既摈庄周，固杨子之党也；又何辨焉。
横渠曰：大和所谓道中，沉浮升降动静相感之性；其来也几微易简，其究也广大坚固。起知于易者干，效法于简者坤，散殊而可象为气，清通而不可象为神。不如野马絪缊不足谓之大和，语道者知此，谓之见道，学易者见此，谓之见易。不如是。虽周公才美，其智不足称也。
屏山曰：吾尝学易矣，保合大和，各正其性命也。屈伸往来者，阴阳之相荡也。易简者乾坤之德也。形而上下者，道器之谓也。天地絪缊者，万物之化也。圣人之意，各有所谓。张子杂取其说，而谈天地未生之初，谓真见易之道，而窃比周公，躁矣！
横渠曰：气坱然太虚，升降飞扬，未尝少息；易所谓絪缊，庄子所谓生物之以息相吹，野马者欤。此虚实动静之机，阴阳刚柔之始，浮而上者阳之清，降而下者阴之浊，其感遇聚散，为风雨，为霜雪，万品之流形，山川之融结，糟粕煨烬，无非教也。
屏山曰：张子略取佛老之语，力为此说，正首楞严五十种魔第三十二，行阴未尽，见诸十方，十二众生，毕殚其类。虽未通其各命由绪，见同生基，犹如野马，熠熠清扰为浮尘根究竟枢穴。张子误认此言，以为至理；而又摹影佛答富楼那，大地山川生起之说。庄周矢溺瓦砾之说，而不甚明，可付一笑！
横渠曰：气之为物，散入无形，适得吾体，聚为有象，不失吾常。又曰：太虚不能无气，气不能不聚而为万物，物不能不散而为太虚，循是出入，皆是不得已而然也。圣人尽道其间兼体而不累者，存神其至矣。又曰：聚亦吾体，散亦吾体，知死而不亡者，可与言性矣。知虚空即气，则有无隐显，聚散出入，能推本所从来，深于易者也。
屏山曰：张子窃闻首楞严性觉真空，性空真觉之言，而未见如来藏中妙真如性，妄起计度，立圆常论，正堕三十三种颠倒，见魔是人，观妙明心，遍十方界，湛然以为究竟，神我从是则，计我遍十方，凝明不动，一切众生，于我心中自生自死，则我心性，名之为常。张子误认此语，厚诬圣人，指为易道。圣人之言曰：神无方，易无体，宁有我耶？吁！可怜也夫！
横渠曰：太虚为清，清即无碍，无碍故神。反清为浊，浊则碍，碍则形。又曰：气聚散于太虚，犹冰凝释于水，知太虚即气则无，无故圣人；但明幽明之故，不云有无，诸子浅妄。以分有无，非穷理之学也。
屏山曰：老子所谓常无，即佛之所谓真空，非断灭之空也。老子之所谓常有，即佛之所谓妙有，非碍色之有。无非真无，有非真有，空即是色，色即是空，张子自分太虚与气之聚散，又分形与神之清浊，自比圣人，以为穷理。浅妄如此，岂知吾夫子形而上者之谓道，形于下者之谓器乎？
横渠曰：由太虚有天之名，由气化有道之名，合虚与气，有性之名，合性与知觉，有心之名。
屏山曰：孔子云：易有太极，是生两仪。老子云：有物混成，先天地生。佛云：空生大觉中，如海一沤发。夫道生天生地，以为气母；自根自本者，即此心也。张子之言如此，无乃异于三圣人乎？
横渠曰：若谓虚能生气，则虚无穷，气有限。体用殊绝，入老氏有生于无，自然之论，不识其所谓有无混一之常，若谓万象为大虚中所见之物，则物与虚不相资，形自形，性自性，陷于浮图以山河大地为见病之说，略知体虚空为性，不知本天道为用，反以人见之小，因缘天地，谓世界为幻化，躐等妄意而然，遂使儒佛老庄，混然一涂，因于恍惚梦幻，定以有生于无，为穷高极妙之论，不知入德之门，多见其蔽于诐，而陷于矣。
屏山曰：张子之所谓老氏有生于无之论，正老氏之所谓：常有以观其徼者，常无以观其妙者；张子不知也。张子所谓：混一之常，正老子所谓，建之以常无有，张子果知之乎？张子又谓：浮图以山河大地为见病之说，正佛之所谓真如之生灭者，俗谛之幻，有所谓真如之不生灭者，真谛之本空，张子不知也。
张子所谓体虚空为性，本天道为用，正佛之所谓真如有体有用，空而不空，是名中道第一义谛。张子果知之乎？谓佛有人见，躐等妄意，诬为幻化，学道者其知之矣。或因于恍惚梦幻，或遂以为有生于无，为穷高极妙，皆望道而未之见耳。不知入德之涂，蔽于诐而陷于淫，或亦有之？非三圣人之罪也。所谓儒佛老庄，混为一途者，十方诸佛，异口同音，万古圣人，同辙俱注，张子独能岐而外之乎？虽吾夫子复生，不易吾言矣。
横渠曰：鬼神者，二气之良能也。又曰：天道不穷，寒暑已。众动不穷，屈伸已。鬼神之实，不越二端而已。
屏山曰：圣人有言，天且弗违，而况于人乎？况于鬼神乎？天自天，人自人，鬼神自鬼神，非二气也。天之寒暑，气之屈伸，鬼神何预焉！伊川亦曰：鬼神者，造化之迹，江东诸子，至有以风雨为鬼神，其疏甚矣！此说亦有所从来，其源出于汉儒，误解中庸鬼神体物而不可遗句，训体为生，说者谓万物以鬼神之气生，故至于此。予谓：鬼神虽弗见弗闻，然以物为体，而影附之，不可遗也。故洋洋乎如在其上与左右也！何以二气为哉？
横渠曰：在天而运者为七曜，垣星为昼夜，以地气乘机，左旋于中，故使垣道河汉。因此而南，孔子不言天地日月星辰者，以颜渊辈已知之矣。古人所谓天左旋，此至粗之论耳。
屏山曰：此说孔子未尝谈也。大易止言干动坤静，尚书止言在璇玑玉衡，以齐七政而已。张子敢于高论，果于自信，斩然臆断，谓天静地动，惟七曜行，当问天古星翁，吾亦不知也。
横渠曰：圣不可知谓神，庄生谬妄，又谓有神人焉。
屏山曰：庄子所谓：有天人、至人、神人，皆圣人之别称耳。大抵居帝王天子之德，谓之圣人。言素王玄圣之道，谓之神人。谓圣人之駴世，神人未尝过而问焉，正吾夫子之所谓豉万物而不与者，岂有二人哉。庄子寓言，而学者惑之！是对痴儿不得说梦。迨佛书至，有法身、报身、化身之说，其理甚明。禅者又分五位，至于礼用交参，正遍回互之际，区区章句之学，未尝曾见此事，宜其讥笑以为谬妄也欤！
横渠曰：物之初生，气日至而滋息，物生既盈，气日反而游散，至之谓神。以其伸也，反之谓鬼，以其归也。
屏山曰：此说出于汉儒，以木火为生物之神，以金水为终物之鬼，训神为伸，训鬼为归，亦曲说耳。今证以孔子之言，精气为物，谓人物也。游魂为变，谓鬼神也。人物有形之鬼神，鬼神无形之人物，可以知鬼神之情状，盖无异于人物，故其祸福，亦从吾之好恶焉。岂神主生而鬼主死？又强为分别耶。
横渠曰：气生于人，生而不离，死而游散谓魂。聚而成形质，虽死而不散谓魄。
屏山曰：异乎吾所闻！郑子产论伯有曰：人生始化曰魄，阳曰魂。用物精多则魂魄强。故伯有之死，犹能为崇而杀驷带。盖魂魄者，动静之精神耳。形质既成，生而不能离，形质既坏，死而不能散，游然而变，或为鬼神，即此一物也，岂有二物哉？
横渠曰：海水凝则冰，浮则沤，然冰之才，沤之性，海不得而预焉。推是足以究生死之说。
屏山曰：性犹海水也，情犹浮沤也，沤有生灭，而水无生灭，情有生死，而性无生死。虽吉凶以情迁，而原始反终，知之未尝生，亦未尝死也。则死生之说尽矣。虽然，沤即水也。水即沤也。情岂非性，性岂非情乎？生灭而有不生灭者，有其死生中，盖有不生不死而生死者乎？以水喻之，则不类乎？性外而又言才，吾不知其为何物也？
横渠曰：寤所以知新于耳目，梦所以缘旧于习心，医言专语气于五藏之变，有取焉耳。
屏山曰：此言常梦，其得为多，如非常之梦，传说之梦，武丁竖牛之梦穆叔，横渠之言败矣！当以东莱之言为解，语在左氏博议。
横渠曰：释氏不知天命，而以心法起灭天地，以小缘大，以末缘本，其不能穷，谓之幻妄。真所谓凝冰之夏虫欤！反以六根之微，诬天地日月，蔽其用于一身之小，溺其志于虚空之大，此所以语大语小，流遁失中。其大也，尘芥六合，谓天地为有穷也。其小也。梦幻人世，不能究所从也，谓之穷理可乎？不知穷理，谓之尽性而无不知可乎？儒者穷理，固率性可以谓之道。佛不知穷理，故其说不可推而行。
屏山曰：孔子知易有太极，是生两仪。老子知有物混成，先天地生。庄子知道生天生地，列子知浑沦之始，言天地空中之细物也。张子乌知有此理耶！孔子之太极，老子之混成，庄子之道，列子之浑沦，是何物耶？四子同在天地中，必非二物，学者溟涬一千五百年矣。而佛书遂东。首楞严云：空生大觉中，如海一沤发有漏微尘国，皆依真所生。然则其不出于此心乎？何以信之？张子亦有梦否？五尺之躯，栩然一席之地，謦欬之间，天地、日月、山川、聚落、人物、衣冠、俯仰、酬酢、自成宇宙，皆从汝一念生，此特佛书所谓第六分离意识之所影现者耳。其力之所成就，广大如此，与此天地亦殊不相挂碍，此即邵康节所谓：一身自有一乾坤者，况其根本！第九：白净无垢，妙真如性，岂不能生此天地乎？此真如性，大包天地而有余，细入微尘而无间，宁有小大与生灭乎？老子谓尹文子曰：吾与汝皆幻也。孔子谓瞿鹊子曰：丘也与汝皆梦也。且有大觉而后知此万世之后一遇大圣，如且暮梦遇之，张子岂其人乎？此理固未易穷，张子欲率其性，而自谓之道。将推而行之，真梦中语，未知孰为夏虫也欤！悲夫！
横渠曰：大易不言有无，言有无，诸子之陋也。
屏山曰：形而上者谓之道，形而下者谓之器，非老子之常无常有，佛之真空妙有乎？张子之陋也！
横渠曰：一物而两体，其大极之谓欤！
屏山曰：太极生两仪，而张子云尔。是胚胎未兆，而自为男女也夫？
横渠曰：饮食男女皆性也。是乌可灭！庄老佛氏为此说久矣。果畅真理乎？有无不能为一，非尽性也！
屏山曰：饮食男女，气血之嗜欲耳。岂其性耶？必欲混然而一，与禽兽奚择哉？此正夫子之所谓：小人之中庸而无忌惮者，佛之所谓无碍禅也。庄子固有不食五谷，绰约如处子者，张子自不见耳。以近喻之，世间近道之士，辟谷而齐居者多矣，岂尽失其性哉！自残其性，而必患天下后世者，必此言也夫！
横渠曰：浮图明鬼，谓有识之死，受生循环，厌苦求免，可谓知鬼。以人生为妄见，可谓知人乎？天人一物，辄生取舍，可谓知天乎？指游魂为变，为轮回，未之思也！
屏山曰：此说出于原始反终，知死生之说，庄子推而明之。谓生者死之徒，死者生之始，死生相寻乎无端。列子亦谓死于此者，安知其不生于彼，万物皆出于机，皆入于机，非轮回而何，老子谓生者暗噫物也。庄子亦有久忧不死，何其苦也之言？古之真人，有人之形，无人之情，彼且择月而登假，乘彼白云，至于帝乡，忻则与造物为人，厌则出六合之外。如老子之柱下，庄子之漆园，列子之郑圃，孔子之鲁国，体性抱神，游于世间可也。自此以降，遽欲泯其真妄，同天人，无取舍，均死生，嘻其诞矣！
横渠曰：浮图必谓：死生转流，非得道不免，谓之悟道。自其说炽传中国，虽真才闲气，生则溺耳自恬习之事，长则师世儒崇尚之言，遂冥然被驱，谓圣人可不修而至，大道可不学而知，故未识圣人心，已谓不必求其迹；未见君子志，已谓不必事其文；此人伦所以不察，废物所以不明，治所以忽，德所以乱，异言满耳，上无礼以防其伪，下无学以稽其蔽，诐邪遁之词，翕然并兴，一出于佛氏之门者，千五百年，自非独立不惧，精一自信，有大过人之才，可以正立其间，与之较是非，计得失乎？
屏山曰：自孔孟云亡，儒者不谈大道，一千五百年矣，岂浮图氏之罪耶？至于近代，始以佛书训释老庄，浸及语孟，诗书大易，岂非诸君子所悟之道，亦从此人乎？张子憣然为反噬之说，其亦弗仁甚矣！谓圣人不修而至，大道不学而知，夫子自道也欤。诐邪遁之辞，亦将有所归矣。所谓有大过人之才者，王氏父子，苏氏兄弟是也。负心如此，宁可计较是非于得失乎？政坐为死生心所流转耳。
横渠曰：释氏谓实际以人生为幻妄，有为为赘疣，世界为阴浊，遂厌而不有，遗而不存，乃诚而恶明者也。儒者因明致诚，因诚致明，故学而可以成圣。天而未始违人，易所谓不遗不流不过者也。彼所谓实际，徒能语之而已，未始心解也。
屏山曰：释氏知实际矣。故以人生为幻妄，虽实际理地，不受一尘，万行门中，不舍一法，不以无为破有为界，不以出世间法坏世间法，岂尝有所厌恶而排遣哉！定慧圆成，止观双泯，因该果海，包法界而有余；果彻因源，人微尘而无间；与吾圣人之道，将无同乎？第恐张子窃闻易道，未尝心解，而况于实际乎？
横渠曰：彼释氏之语，虽似是，本与吾儒二本道一而已。此是则彼非，彼是则此非，固不可同日而语。其言流遁失守，穷大则，推行则诐，一卷之中，数数有之。
屏山曰：道本无一，而有二乎？道本无是，而有非乎？如来不说堕文字法，四十九年初无一字，维摩不离文字，而说解脱，不二法门，终于默然。张子欲以口舌滓污太虚，多见其不知量也。未读南华第二篇耳！吾夫子予欲无言之旨，想亦未曾梦见也！
横渠曰：大率知昼夜阴阳，则知性命。知圣人，知鬼神，释氏未免阴阳昼夜之累，而谈鬼神，妄也！
屏山曰：尽夜之往来，阴阳之消长，真死生之理也。圣人穷理尽性，以至于命，通乎昼夜之道，而知其未尝往来，未见其阴阳不测之神，初无消长。以此洗心退藏于密，虽鬼神不之知也。鬼神之情状，圣人其知之矣。此释氏之说，与吾正同，而张子言其往来消长者，推而任之，听其自然，自以为免阴阳昼夜之累，而正流于生死中矣。诬为易道，岂知圣人所谓生生之谓易，而生生者，未尝生耶。夫学道者，一念万举初无首尾，岂有阴阳昼夜之累哉！
横渠曰：太虚者，气之体，气有阴阳，屈伸相感之无穷，故神之应也无穷；其散无数，故神之应也无数，虽无穷，其实湛然，虽无数，其实一而已矣。阴阳之气，散则万殊，人莫知其为一也，合则混然，人莫见其殊也。形聚为物，物溃反源，反源者，其游魂为变欤？所谓变者，对聚散存亡为文。非如萤雀之化，指前后身说也。
屏山曰：此说非孔子之言，非佛氏之言也。张子凭私臆决，力为此说，固亦劳矣！虽然，敢问张子：其湛然而一者，与无数无穷者，其一物乎？其二物乎？胡为而散？胡为而合？萤雀之化，有前后身，安知游魂之变，无前后身耶？既同生于太虚之气，阴阳之神，何参差万状，苦乐之不齐，贤愚之绝异耶？诚如此言，饮食、男女之外，无复余事。寿夭、贫富之别，出于自然。名教不足贵，道学不必传，桀纣盗跖为达人；尧舜孔子，徒自困耳。此奸雄之所以借口，泯灭生灵之，语而张子又说而鼓之，吾不忍后世之愚民，将胥而为鬼为蜮为血为肉也。悲夫！试读首楞严经，则此语冰销瓦解矣。
横渠曰：今所谓死，虽奴仆灶间，皆知是空。释氏所谓，不可思议，亦是小人所共知者。文士学之，增饰其间，或引入易中之意，又以他书文之，故其书亦有文者，实无所取。如庄子者，其言如此，实是畏死，亦为事不得。
屏山曰：今所谓死，奴仆灶间，共知是空，王侯将相，奸雄豪杰之士，无有不畏死者。强者至于弑君篡国，弱者止于偷生避罪，养成天下腐胁疽根。贫贱之士，吮痈呧痔，败名失节，皆以贪生故耳！自佛书之来，知此革囊不足甚惜，一念蹉跌，千劫沦落，其于名教，殆非小补。彼以如来不可思议境界，为小人所共知；疑文士文之，何不缕数某经出某书，某说止于某事，五千余卷，今遍天下，试寓目焉！则张子之言，但欺瞽者可矣。谓邻人之井，盗吾井之水，痴儿语也。又笑庄周畏死，何等语耶？周果畏死，亦将三圣人之后，别着一书，为此无忌惮人矣。
横渠曰：学释氏之说得，便为圣人，而其行则小人也。只听知便为了，所谓祖师之类也。
屏山曰：如来大方便智，为懈怠众生，于法华经说，娑竭龙女，于一念成佛。为骄慢众生，于华严经说，毗卢成佛于无量劫海，其实皆以三阿僧祇，历十信、十住、十向、四加行、十地等觉，方入妙觉，信解修证，不可诬也。
至于禅者，则又不然！非佛非魔，非凡非圣，非得不得，非了不了，呵佛骂祖，戴角披毛，此老聃之所以为马为牛，岂肯如瞿鹊子之见卵而求时夜哉！虽然，如人牧牛，回头转脑，蓦鼻牵回。如鸡抱卵，暖气不接，不成种草岂容无俗拟议哉！狂而自圣者，盖有之矣。如小人之中庸，而无忌惮者是也。
横渠曰：孔子过周，问礼于老聃，老聃、未必是今老子。观老子薄礼，恐非其人，犹左丘明别有所传者也。
屏山曰：老子知礼之本，故薄其末，前后区区于升降揖让之间者，乌知礼意哉？张子必欲斩伐道学，力诬老子，遂及左氏，然则孔子所谓：背见周公，未必非黑肩，文王既没者，岂楚子熊申乎？宋儒之敢为狂言，遂至于此！吁！
横渠曰：遁词者无情，只是他自信，元无所执守。见人说有，己则说无，反入于太无。见人说无，己则说有，反入于至下。元不曾入中道，此释老之类也。
屏山曰：如张子之所谓遁词，盖有之矣。中国公孙龙、惠施、邓析、坚舟同异两可之说。西方末黎等，矫乱不死议论是也。常无有者，老子之信言，中道第一议谛。释迦之实语，有谓无谓，离四句，绝百非。至言去言，言语道断、心行处灭矣。岂有蔽离陷穷之心，而生诐邪遁之辞哉？然则吾圣人显道而不坠于无神，德行而不涉于有见，有形之器，即无形之道，或默或语，其言外不尽之意，张子未必知也。
横渠曰：老子言天地不仁是也。圣人不仁非也。天地鼓万物，而不与圣人同忧，圣人则仁矣。
屏山曰：鼓万物而不与圣人同忧，即圣人之神也。吉凶与民同患，盖圣人之形迹耳。圣人之神，与天地相似。天地之德曰生，岂有生万物之心乎？故圣人之喜，然侣春，泽及万世而不为仁，特仁者见之谓之仁耳。张子强于分别，不惟不知老子，恐吾夫子之言，亦有所未解也。
横渠曰：万物皆有理，若不知穷理，如梦过一生。释氏便不穷理，皆以为见病所致，庄子尽能明理，及至穷极，亦以为梦，不知易之穷理也。又曰：释氏所谓万物之性，犹告子生之谓性耳。
屏山曰：张子果能穷易之理，将亦通乎昼夜之道，而知夫生死之说难穷，惟以寤寐求之，旦暮得此其所以生乎？梦中之境，果为何物？梦中之人，孰为真我？梦中说梦者多矣，岂非犹在梦中？然则，今张子未觉，笑佛与庄周之梦，亦梦语耳。举世之人，同一大梦。知梦觉之为一身，即无梦觉；知死生之为一性，即无死生；未知无生，焉知不死，故朝闻道夕死可矣。张子未有所闻，不信死生之如梦，岂知梦觉即生死乎？此释氏之所谓一性者，岂告子所谓人之性，犹牛之性欤！
横渠曰：无学不明，千五百年，大丞相言之于书，吾辈治之于己，圣人之道，庶可期乎！
屏山曰：吾固疑横渠之徒，本出于王氏，特以元丰之故，失天下士大夫之心；故尽反其说，求合于司马君实，君实既说，诸儒翕然归之，其言遂大。盖阴挟纵横之资，而谈仁义之道者耶！今张子之书云尔，予复何言！
横渠曰：某近来思虑道理，大率臆度，屡中可用。
屏山曰：臆则屡中，孔子之所讥，生于其心，孟子之所笑，张子学孔孟而不似者，政坐此为膏肓疾也夫！
明道曰：如说妄说幻，为不好底性，请别寻一个好底性来。摸了此不好底性也，若道外寻性，性外寻道便不是。盖自家元是天然完全自具之物，若无污坏，不消修治是义也。亦有污坏，合修治之，亦是义也。禅学者总是强生事，至如山河大地之说，于你何事？孔子曰：予欲无言，颜子则默识！其他疑问，又曰天何言哉？可谓明白矣。若能于此上看得破，便信是会禅也。
屏山曰：程子之说，几于道矣。全出于楞严、圆觉之书，曹溪江西之语。虽然，遽讥禅者为强生事，切恐向上大有事在。以颜子之才，面遇圣师，始于克己，终于屡空，方有其庶乎之类，其言性也，子贡不可得而闻焉。盖恶忘之妙，殆不容声；割心去智，子夏未之能也。故冉求发未有天地而有天地之问，昔也照然，今也昧然，先以神者受之，后以不神者求之耳。此子路之所以升堂未入于室也。今程子去圣人千五百年，唱千载绝学，其言固可尚已，予何人也？安忍复兴之异同乎？区区之心，盖以镜犹有垢，矿未成金，吃诟索之，而玄珠遂亡；倏忽凿之，而混浑必死；但有纤毫，已成渗漏，疑情将尽，胜解还生，胸中既横禅学之人，目前尚碍山河之境，未能无我，径欲忘言，流入异端，浸成邪说矣。悲夫！
明道曰：佛学只是以生死恐动人为怪，一千年来，无一人觉此是被他恐动也。圣贤以生死为本分事，无可惧故不论死生。佛为怕死生，故只管说不休。本是利心上得来，故学者亦以利心信之。庄生云：不怚化者意亦如此。杨墨今已无，道家之说，其害终小。唯学佛人，人谈之弥漫滔天，其害无淮，传灯录千七百人，敢道无一人达者，有一人得易篑之理，须寻一尺布帛裹头而死，必不肯胡服削发而终。
屏山曰：圣人原始反终，知死生之说，岂不论生死乎？程子不论生死，正如小儿夜间不敢说鬼，病人讳死，其证难医者也。害人而利我者，杨朱也。利人而害我者，墨翟也。学道者，既利于我，又利于人，何害之有？至于圣人，无一毫利心，岂无利物之心乎？故物亦利之，此天理也。圣人之道，或出或处，或嘿或语。殊途而同归，百虑而一致，故并行而不相悖，程子必欲八荒之外，尽圆冠而方履乎？
明道曰：禅者谓此迹也，何不论其心？夫心迹一也，如两脚之行，指其心曰：我不欲行，岂有此理？庄子曰：游方之内，游方之外，方何有内外？则是道有间隔，内面是一处，外面是一处，岂有此理哉？
屏山曰：禅者之心迹，即庄周之方内方外也。如圣人以此洗心，退藏于密，而吉凶与民同患者是也。虽圣人之神，固无方所，其心迹岂无内外乎？文中子深于易者，故曰：心迹之判久矣！乐天知命吾何忧？穷理尽性吾何疑？天下皆忧，吾独不忧乎！天下皆疑，吾独不疑乎！此心迹之说也。虽然，请以近喻：圣人之心，如天上之月；圣人之迹，如水中之月，亦即亦非，或同或异，此文中子之所未言者，表而出之。
明道曰：学禅者曰：草木鸟兽，生息于春夏，至及秋冬，便却变坏，便以为幻，何不付与他物，生死成坏，自有此理，何者为幻？
屏山曰：幻者妄也。以其初无生死成坏，妄见生死成坏，故以为幻。真见其无生无死，无成无坏，即非幻者，自不灭矣。此老子之幻学，如来之为幻师也。故能游戏以转造物，定止任其自然，为造物者之所转耶！孔子之所以教颜子者，日虚室生白，鬼神将来舍，此万物之化也，其止于世间法耶。其亦出世间法耶！子程子不知耳。
明道曰：老子失道而后德等语，自不识道，已不成言语。
屏山曰：孔子谓一阴一阳之谓道，而继之者善也。岂非道降而为德乎？仁者见之谓之仁，岂亦不成言语哉！况志于道，㨿于德，依于仁，自有次序。程子之言，何其峻也！
明道曰：生之谓性，性即气，气即性，气禀有善恶，然不是性。中元有此两物，有自幼而善，自幼而恶者，是气禀然也。善固性也，然恶不可不谓之性，盖人生而静以上不容说，才说性时，便已不是性也。
屏山曰：言性而杂之以气，程氏膏肓之病也。孟子所谓浩然之气，即以志为帅；盖以心能使其气耳。程氏谓气禀自生而有善恶，而又能夺其性，非孟子意也。虽然，孟子之言性善，亦微异孔子。孔子之言曰：性相近也。初无善恶，习相远也。善恶分焉。至其甚也。上智与下愚不移，亦所习使之然耳。生而恶者，其所从来者远矣。独无垢之言然，学道者自知之耳。请看论语详说。
明道曰：必有事焉，必主于敬，而勿正心，勿作为也。勿忘必有事也。勿助长乃正也。二歌伊川必有事焉而勿正，心勿忘，勿助长为一句亦得。因举禅话为说，曰：事则不无，拟心则差。
屏山曰：明道之言，不及伊川远矣。虽然，不须如此破句。孟子自谓生于其心，害于其事，必有事来，勿正其心，或忘或助，皆正其心之过也。不生此心，不害其事矣。正心谓将安排生此心耳。
明道曰：医书言手足痿痹为不仁，此言最善名状。仁者，以天地万物为一体，莫非己也。认得为己，何所不至。
屏山曰：程氏初有此言，寖有桃仁杏仁之说，遂欲训仁为觉，其穿凿过于王氏之学矣。仁自仁耳，何以此说为哉？
明道曰：佛学大概是绝伦类，世上不容有此理，又其言待要出世，出那里去？其迹须要出家，要脱世纲，学之者不过似佛。佛一懒胡尔，他本是个枯槁山林自私而已。若只如此，不过世上少这一个人，却又要周遍，决无此理。敢言世纲，只为些秉彝，又殄灭不得，当忠孝仁义之际，处于不得已。只和这些秉彝都消煞得尽！然后为道。如人耳目口鼻既有些气，须有此识声色饮食喜怒哀乐，性之自然必尽绝，为得天真，是丧天真也。又曰：若尽为佛，天下却都没个人去里。
屏山曰：嗟乎！程氏窃闻小乘教相语，不能尽信，略取其说而反攻之。乌知维摩、华严之密旨，误认阿罗汉为佛，而不知其然，遽加诟骂，是岂识文殊、普贤之秘行哉？圆教大士，知众生本空，而度脱众生，知国土本净，而庄严国土。不以世间法碍出世法，不以出世法坏世间法，以世间法即出世法，以出世法即世间法，八万四千尘劳烦恼，即八万四千清凉解脱。又岂止观音之三十二应？善财之五十三参耶？众生念念常有成正觉，仁者自生分别耳。但无我相、人相、众生相、寿者相。何妨居士身、长者身、宰官身乎？吾闻谤佛毁法，中有冥权，大悲阐提，逆行魔说，程氏岂其人耶？不然，则非利根众生，为世智辩聪所障，具足无间业报，哀哉！弗可悔也！
明道曰：学者于释氏之说，直须如淫声美色以远之，不然，则骎骎然入其中矣。到自家信后，不能乱得。
屏山曰：声色饮食，人所尝者。世之聪明辩博之士，往往弃绝，以说佛老之说，何哉？如人饮水，冷暖自知，盖以梵志倒着袜耳。殆不可以口舌辩之。
明道曰：人活物也，又安得为槁木死灰，除是死也。既活须有个动作思虑，非礼而勿视听言动耳。又几时要如槁木死灰，又如绝四后，毕竟如何？又几时须如槁木死灰，大小直捷也。
屏山曰：颜子之克己也，先黜聪明，堕肢体，径造坐忘之妙，然后视听言动，无非礼也；又进一阶矣。虽然孔子止称其庶乎者，以其未能绝四，如孔子之绝四，始于无意，岂止心如死灰乎？终于无我，岂止形如槁木乎？颜子疑其毕竟如何，恐亦未可以直捷论圣人也。
明道曰：今语道，须要形如槁木，心如死灰，所贵乎知周万物而不遗，几时要如死灰？动容周旋而中礼，几时要如槁木？论心术无如孟子，孟子谓必有事焉，今既如死灰槁木，却于何处有事？
屏山曰：心如死灰矣，故知周万物而不遗；形如槁木矣，故动容周旋而中体；此孔子之所以铸颜渊者也。孟子亦谓生于其心，害于其事，盖教人事上无心耳。岂欲人心上有事乎？
明道曰：告子生之谓性，不分人牛之性，正如释氏蠢动含灵，皆有佛性之语。
屏山曰：告子以万物之性为同而已。佛氏之言性也，即同而异，即异而同，亦同亦异，非同非异，请以近喻：如沤水然，水中之沤，即同而异，沤中之水，即异而同；水生沤中，亦同亦异；沤灭水中，非异非同。岂可以告子一偏之语，为佛氏圆融之论乎？此鱼目像珠之说也。
明道曰：人能放这一个身，公共放在天地万物中，一般看，则有甚妨碍，虽万身曾何伤？乃知释氏苦、根、尘者，皆是自利者也。将自己躯壳上起意，看得小了，万物中一例看，大小快活，释氏不知此，向身上起意思，奈何那身不得，却厌恶要如槁木死灰；其实是爱身放不得！故说多许，譬如屃贩虫已载不起，犹自取物在身，又如抱石沉河，不肯放下。
屏山曰：程氏之说固美矣，高于横渠神我之一阶耳。惜乎未读金刚般若经也！张子认其神识，以为我者即我相也。程子知其非我、非人相也。又欲与万物共，岂非将入众生相乎？其生死之根本，所谓寿者相者，程子犹未识也。宜其深畏枯木死灰之言，及疑佛者之爱身而比之屃贩虫，与抱石沉河者，谁自于躯壳上起此一念乎？真屃贩虫也。
明道曰：天地阴阳之变，如二扇磨，升降盈虚，未尝停息，如磨既行，齿都不齐，便生出万变，物之不齐，物之情也。庄周强要齐物，然而物终不齐也。
屏山曰：天地如二扇磨之说，吾不知也。谓庄子齐目前之物，不亦陋乎？是未尝读齐物论耳。彼知天地之与我并生，故彭祖、殇子无寿夭矣。万物与我为一，故太山秋毫无大小矣。修之以胡蝶之梦，所以忘物我而齐死生也。证心地法门，岂惠施坚白，邓折两可之说乎？
明道曰：释氏言成住坏空，曰成坏则可，住与空则非也。
屏山曰：人人一念有生住异灭。一日有朝夕昼夜。一月有弦望晦朔。一岁有春夏秋冬。然则成住坏空之说，可废其一哉？
明道曰：日之形似轮似饼，其形有限，其光亦须有限。只在三万里中，须有光不到处，安有此理？地无适而不为中，日无适而不为精，譬如铺一束柴，从头爇火，若火到处。便一般，非是有一块物行将去，这上头得个意思，便知生物之理。
屏山曰：此言与横渠地气在旋之说，如出一口，吾不知也。谓日有生物之理，月有杀万物之理乎？
明道曰：中庸言礼经三百，威仪三千，方说优优大哉！又却非如异端之说，如死灰槁木也。
屏山曰：善乎柳子之言也！曰舍礼则不可以言儒，舍戒则不可以言佛。虽然惟克已者，然后视、听言动无非中礼，以其心如死灰槁木矣。故能践履三千威仪，八万细行，故受具足大乘身口意戒，其理盖同。
明道曰：好谭鬼神者，皆是烛理不明，传以为信，假使实见，或是目病，如邵尧夫犹不免致疑。尝言有人空中听人马之声，某谓人马须有鞍轿，何处得来？物生则气聚，死则散，有声则须是口，既触则须是身，其质既坏，又安得有？
屏山曰：鬼神，五经同载，千古共传，虽吾夫子，存而勿论者也。程子窃阮修衣裳之遗说，范绡刀刃之陈言，谓神灭而无鬼，其穷理之学，不及康节远矣！
明道曰：鸢飞戾天，鱼跃于渊。言其上下察也。此一假子思吃紧为人处，活泼泼地，不会的，只是弄精神，与孟子必有事焉，而勿正心之意同。
屏山曰：鸢飞鱼跃者，不知其所以然，如人之应对进退，亦日用而不自知耳。程子误解孟子必有事焉，为主于敬，而勿正心，为无作，持此两端为活泼泼地，胸中有此一念，自为解会，正是弄精神者。
明道曰：人心惟危，人欲也；道心惟微，天理也。惟精惟一，所以至也。允执厥中，所以行也。
屏山曰：人心惟危，知而无知，道心惟微，无知而知，择之惟精，无入而随。守之惟一，无出而离。允执厥中，四无所依，可以神会，难以理推，程说非也！
明道曰：中者天下之大本，天地之间，亭亭当当，直上直下之正理，出则不是，惟敬而无失，最尽。
屏山曰：喜怒哀乐之未发谓之中，发而皆中节谓之和。中者，天下之大本；和者，天下之达道。善乎苏子由之言也！曰中者，佛性之异名，和者，菩萨行之总目。中之一字，最难形容，即曹溪所谓不思善，不思恶。正当恁么时，还我明上坐本来面目来。才入思惟便成利法，瞥然一念，已隔多生，何处着得敬而无失？学者当自求之。
明道曰：穷理尽性，以至于命，则全无著力处。
屏山曰：先穷其理，解也，方尽其性，修也，后至于命，证也。正是学道者着力处。张子讥程氏失于太快，恐误后生。
明道曰：成性存存，便是道义之门。
屏山曰：天成之性，存而勿失方得。其喜怒哀乐未发之中，则道是也。又得其发而皆中节之和，则义是也。道入而静，义之体也。义出而动，道之用也。一阖一辟，故谓之门；成性存存，便是道义之门。其说太径矣。
明道曰：圣人以此洗心，退藏于密，终无理会此密也是甚物？
屏山曰：圣人以此易道，洗其灵府，喜怒哀乐既不能入，然后可与民同患矣。圣人心外无道，道外无心，更有何物乎？
明道曰：杨墨之害，甚于申韩；佛之害，甚于杨墨。
屏山曰：申韩无道，杨墨学道而未至者，正自不同。杨朱知退藏于密，而不知与民同患；故不拔一毛，墨子知与民同患，而不知退藏于密；故摩顶放踵。佛氏之说则不然，心不入道，虽以身布施如恒河沙而无益，岂摩顶放踵乎？既得道矣，尽九类众生皆灭度之，岂不拔一毛者哉！所谓以佛地行菩萨行，自利利他，何害之有？
明道曰：艮其止，止其所也。八元有善而举之，四凶有罪而诛之，各止其所止，释氏安能止乎？禅学只到止处无用处。
屏山曰：艮之止，与释氏之止，固不同也。释氏之所谓止者，与孔子教颜渊之所谓虚室生白，吉祥止之正同，是万物之化也。舜禹之所归，伏羲几遽之所行，岂终无用处乎？
明道曰：释氏说道，譬之以管窥天，只务直上去，不见四傍。
屏山曰：此程子所见于释氏者，释氏之道，大包太虚而有余；细入微尘而无间，岂以管窥天者乎？庚乘子八荒之外，如眉睫之间，况如来乎？如来竖穷三际，横遍十方，岂不见四旁耶？
明道曰：释氏本怖死，生为利，岂是公道。唯务上达，而无下学，其上达处亦未是，但有间断，则非道也。
屏山曰：不怖生死，不忧涅槃，是维摩不二法门。汝等所行，皆菩萨道，此常不轻之所以授记。低头而成佛道，举足入道场，岂有间断哉！
明道曰：彼所谓识心见性，是也。若存心养性，则无矣。
屏山曰：佛书谓文殊等诸大菩萨，无量劫中，修习圣道，云见佛性，如隔罗谷以观月。况不修而得见耶？禅者见道，止要保任，长养圣胎，学道者自知之矣。
明道曰：释氏地狱之类，怖下根之人为善，至诚贯天地，人尚不化，岂有立伪教，而人可化乎？
屏山曰：周易自言鬼神害盈而福谦。庄子亦谓：作不善于幽冥之中，则鬼神得而诛之。地狱之说也。岂立伪教乎？一念之误，化而为终宵之梦。一生之恶，岂不能长夜之苦耶？况申生之诉，厉公之讼，李娥之复生，贾充之所见，书于经史，可不信哉？
明道曰：佛氏不识阴阳、昼夜、死生、今古！安得谓形而上者，与圣人同乎？
屏山曰：列御寇知非阴非阳者，通乎昼夜矣。庄周之不生不死，此入于无古今矣。而况于佛乎？非止形而上者，与圣人同。形而下者亦与圣人无毫发异，但或出或处，殊涂而同归耳。
明道曰：佛言前后际断，纯亦不已，是也。彼安知此哉？
屏山曰：一念万年，万年一念，因赅果海，初心即得菩提。果彻因源，位满犹称菩萨，未读佛书，孰知吾道中有此理哉。
明道曰：圣人称公心尽天地万物之理，各当其分。佛氏正为一己之私，是岂同乎？圣人循理，故平直而易行，异端造作大小、大来，费力非自然也，故失之远。
屏山曰：佛非独无我相，又无人相，众生相，寿者相矣。谁为一己之私乎？佛非独以作为病也。止亦病也，任亦病也，灭亦病也，岂费力不自然哉。非佛书求合于圣人，圣人之言自与佛合耳。程子未之知也。惜哉！
明道曰：一阴一阳之谓道，自然之道也。
屏山曰：一阴一阳，即列御寇之所谓非阴非阳，能阴能阳者也。王弼辈谓之无阴无阳已疏矣。此何物耶？见于外者善，成于内者性，仁者误认以为仁，知者误认以为知，百姓日用之，而不知其所以然？即圆觉之珠能现五色；众生终日圆觉，而未尝圆觉者。程子亦误以为自然，知吾夫子之道者诚鲜矣！
伊川曰：禅家之言性，犹太阳之下置器耳。其间方圆小大不同，特欲倾此于彼耳。然在太阳几时动，又其学者善遁，若人语以此理，必曰：我无修无证。
屏山曰：此语出于徐铉误读首楞严经，佛言：五阴之识，如频伽瓶盛空，以饷他方，空无出入，遂为禅学，岂知佛以此，喻识情虚妄，本无来去，其如来藏妙真如性，正太阳元无动静，无修而修，无证而证，俱是识情，即如来藏，妙真如性，非遁辞也。
伊川曰：神与性、元不相离，则其死也何合之有？如禅家所谓：别有一件物，常在偷胎夺阴之说，即无是理。
屏山曰：神即性也，非离非合，性即神也，不生不灭，偷胎夺阴之言，佛书不道也。
伊川曰：魂谓精，魄谓死也。魂归于天，消散之意。
屏山曰：夫子之言，游魂为变耳，不言消散。
伊川曰：或欲以金作器，比性成形，某谓金可以比气，不可以比性。
屏山曰：性化而为气，气化而为形耳。岂有二物哉？
伊川曰：禅家出世之说，如闭目不见鼻，然鼻自在。
屏山曰：伊川不信有出世法，如开眼不见眼，其眼非无也。
伊川曰：杀一不辜而得天下不为，谓杀不辜以私己也，武侯以天下之命，讨天下之贼，何害？
屏山曰：以武候为得圣人之传者，伊川之素志至此嘻其甚矣！武候以管乐自比，岂孔孟之徒欤？祸天下之生灵，而危人之国者，必此言也夫！
伊川曰：或谓佛之道是也。其迹非也。然吾攻其迹耳。其道吾不知也。使其不合于先王，故不愿学也。如其合于先王，则求之六经足矣。奚必佛？
屏山曰：伊川之意，欲相忘于江湖耳。吾谓：不若卷百川，而汇于大壑则无涯涘也。欲攻其迹，不过如韩子之说云。山谷道人，既夺其说矣。
伊川曰：或谓佛之理比孔子为径，曰天下果有径理，则仲尼岂欲使学道迁远而难至乎？故仲尼之道，而由外径，则是习险阻犯荆棘而已。
屏山曰：佛之理非径于孔子也。但孔子谓：自中人以上，可以语上。佛言蠢动含灵，皆有佛性，故其语生死之际，颇径简而不甚文学者差易解耳。不求孔子之意，则圣人之道不尊，不知佛之言，则圣人之道不广，颦伸謦欬，皆楞伽之禅，饮食日用，尽中庸之旨。何险阻荆棘之有哉？
伊川曰：道不可须臾离也。毁人伦。去四大，其分于道也远矣！彼释氏之学，于敬以直内则有之，义以方外则未之有也。故滞固者入于枯槁，疏通者死于放肆，此佛之教，所以为隘。吾道则不然，率性而已，斯理也，圣人于易备言之。
屏山曰：率性之谓道，修道之谓教，故圣人之教不同，同修其道，以复于其性耳。古之博大之真人，澹然独与神明俱，与圣人洗心退藏于密，而吉凶与民同患者，固不同也。况瞿昙氏梦幻其身，尘垢其心，倜然高举于天人之表，独示天下后世，以妙湛元明，真妙自性，与中国圣人之言，不必全同。学其道而未至，或堕于寂灭之坑，或流于声色之境者，亦或有之。止如贤者过之，不肖者不及，非其师之道本然也，吾道率性而已，谈何容易，白刃可蹈也，中庸不可能也，未知喜怒哀乐未发谓之中者，多见其为小人无忌惮耳。岂中庸哉！
伊川曰：小人之中庸，小人而无忌惮也。小人更有甚中庸，脱一反字。
屏山曰：不然，君子虽知率性之谓道而修之，故无时而不中，小人率性而已，自以为中庸之道，无复忌惮，虽似中庸，而实反之，不须添此一字；其理自通，正学者之所谓无碍禅也。
伊川曰：老子曰无为，又曰无不为。当有为而以无为，为之，是乃有为为也。圣人言之无为也，戒夫作为，即曰感而遂通，未尝为一偏之说。
屏山曰：伊川此言似之矣，犹未也。华严曰菩萨于有为界示无为性，亦不破坏有为之相；于无为界示有为相，亦不分别无为之性。故非有为，亦非无为也。古人尝问一禅者曰：何为曰无为？曰：何以知之曰：闲坐。曰：如许即有为也。此非三圣人之心欤？此事如大火聚不容着眼，如金刚剑无处下足。程子划为两端，去道远矣！
伊川曰：看华严经不如看一艮卦。
屏山曰：程子以艮其所为为止于其所当止，疑释氏止如死灰槁木而止耳。故径出鄙语，顾岂知华严圆教之旨！一法若有，毗卢堕于尘劳；万法若无普贤失其境界；竖说之则五十七圣位，于一弹指；如海印顿见。横说之则五十三法门，在一毛端，如帝网相罗德云，曾过于别峰。普贤不知其正位逝多园休，迦叶不听弥勒楼阁，善财能入。向非此书之至。学道者，堕于无为之坑，谈玄者，入于邪见之境，则老庄内圣外王之论，孔孟上达下学之意，皆扫地矣！
伊川曰：释氏之学，更不消对圣人之学比较，要之必不同，今且以迹观之：逃父出家，便绝人伦；自家独处于山林人，乡里岂容有此物，大率以所贱施于人，不惟非圣人之心，亦不可为君子之心，以此率人，是绝伦也。至如言理性，亦只是怖死爱生，是利心也。
屏山曰：太伯奔于句吴，名为至德，伯夷饿于首阳，称以仁人，皆吾夫子之语也。程子剽佛说以解经，极口反噬，诬之以怖死爱生，虽三尺之童，亦不信也！奚待予言。
伊川曰：释氏自言觉悟，又却须要印证，是未知也。
屏山曰：此吾书之所谓：博学之，审问之，明辨之也。倘不如是，正恐如吾党之小子，斐然成章，不知所以裁之耳。
伊川曰：学者必谈禅者，只为无处所捞摸，故须入此。
屏山曰：伊川捞摸得少许即出去却。此老子之所谓边境有人焉，孟子之所谓薄乎云尔者也。
伊川曰：释氏之学，又不可道他不知。亦尽极乎高深，然要之率归乎自私，天地间有生便有死，有乐便有哀，须觅一个占奸打讹处。老氏之学，更挟权诈，取与翕张，大意在愚其民而自智，秦愚黔首，其术盖亦出于此。
屏山曰：如来穷死生之理，挈八荒之内，各正其性命；老聃得开阖之道，挽万世之后，皆尽其变通；真先天太极之学，所自出也。程氏反取昌黎强项之言，东坡少年之语，力为诬谤，而圬墁之。悲夫！
伊川曰：圣人之言依本分所以味长；释氏才见得此，便惊天动地，故语言走作，却是味短，只为乍见，如中庸只道无声无臭，拉释氏多少非黄非白等语，佛老之说，大底不似圣人贯见故走作。
屏山曰：华严经梵行从何处来？此世不移动，后世不改变，此中何法名为梵行？又曰：若佛出世，若不出世，此法常住，无有变易。未尝惊天动地，为走作语，伊川嫌释氏，谈道太多，然圆觉一编，未尝挂眼，故胸中有物，证悟了觉，岂曾放下，作止任灭，不能跳出，终堕我、人，众生，寿者四相，岂知佛书，字字有味，不可浑沦吞枣，人自有如哑人食蜜者。但不可以举似人。
伊川曰：儒者入异教其势自然。譬行大道，坦然无阻，只为前面逢着山水行不得，见一邪径，欣然从之，若处异乡，须就安处，若已有家，言他人家，必不肯就。
屏山曰：逢山水而求他径，人之情也。程子褰裳欲涉而逾之，半途而反，遽以逆旅为家。哀哉！
伊川曰：圣人之道，如河图洛书，其始止于画上，后人画外系辞以求之，未必得理，如春秋不观他书，亦可尽道。
屏山曰：画前元有易，删后更无诗。此邵康节语。伊川信之，然太高生。吾闻无离文字说解脱法，世间语言皆第一义，圣人岂有费辞哉。
伊川曰：凡物之散，其气遂尽，无复归本原之理，天地如洪炉，虽生物销铄亦尽，既散之气，岂有复在？如海潮然，涸则无矣。
屏山曰：程氏自以为穷尽物理，常有此语，海潮吾不知也。虽然庄子言通天下二气耳。其分也，成也；其成也，毁也。佛言性水真空，性空真水。故百川注之而不满，尾闾泄之而竭，此易之所谓一阖一辟之理。程子以人之生死以比天地，而不学道，愚矣！
伊川曰：至忙者无如禅客，行住坐卧，无不在道便是常忙。
屏山曰：君子无终食之间违仁。亦忙乎哉！以敬字为主则更忙矣。
伊川曰：幽则有鬼神，明则有礼乐，何也？鬼神只是一个造化，天地尊卑，鼓之以雷霆，润之以风雨，是也。
屏山曰：明则有礼乐，幽则有鬼神，圣人教人之有所忌惮耳。天地雷霆风雨，岂幽乎哉？谓有鬼神主之可也，谓即鬼神可乎？
伊川曰：或问敬，莫是静否？曰：才说静，便入于释氏之说也。
屏山曰：人生而静，天地之性也。岂释氏之说乎？敬，即有所感矣。
伊川曰：释氏有理障之说，天下只有一个理，既明此理，夫复何障？若以理为障，则是以理为二。
屏山曰：此程氏之障也。以理为己，真生死之本，如病眼者，不自见其翳耳。惜哉！
伊川曰：今人不学则已，如学焉，未有不归于禅者。为伊求道，未有所得，思索既穷，乍见宽广处，有心便安于此。
屏山曰：禅与吾异，彼自反焉。禅与吾同，归之可也。又何患欤？
伊川曰：孟子言人性善是也。荀杨亦不知性，性无不善，而有不善者才也，性即是理，尧舜与涂人一也，才禀于气，气有清浊，禀其清者为贤，浊者为愚，亦可变。惟自弃者不移也。
屏山曰荀杨之言，固不足取，程氏之言性也，杂之以气，亦与孟子不合。又言才禀于气，而有清浊。孟子之言曰：志者，气之帅。故谓之浩然之气。又曰：若夫为不善非才之罪也；岂有清浊之间也。虽然，孟子之所谓性，已落第二，盖孔子之所谓习耳；其所由来远矣，故有生而愚知即相悬者，岂有清浊之气，自然圣人哉。此首楞严之所谓：无始菩提涅槃，元清净体识精元明，能生诸缘，缘所遗有，即此物也。其无始以来，生死根本，用攀缘心，以为自性，亦此物也。非一非二，非同非异，非即非离，程子焉能知此理哉。
伊川曰：释氏要屏事，不问这事合有合无，合有又安可屏？合无更屏甚么？且无静远屏迹山林，世以为高。惑矣！
屏山曰：黄帝无摇汝精，即广成子在峒崆之上，陶唐丧其天下，而见四子于汾水之阳而说学道者乎？程子误读必有事焉而勿忘，程子惑矣！
伊川曰：释氏有出家出世之说，家本不可出，谓他不父其父，逃去可也。世则怎生出得，除是不戴天履地始得，又却饮食。
屏山曰：孟子所谓出入无时，莫知其乡。庄子所谓：其疾俯仰之间，再抚四海之外者，吸风饮露，不食五谷矣。程子自索之于形骸之内，岂独无姑射之神人乎？
伊川曰：明道言：昔之异端，乘其迷暗；今之异端，因其高明。
屏山曰：吾读周易曰：或出或处，或默或语，殊涂而同归，一致而百虑，知异端不足畏。又读庄子曰：楂梨橘柚不同味而同甘。耳目鼻口不相通而相用！知异端皆可喜。又读维摩经曰：谤佛毁法，乃可取食；外道天魔，皆吾侍者；始知非异端矣。又读华严经见婆须，之放荡，阿那之残忍，胜热之刻苦，大天之怪异，主夜之幽阴，童男之嬉戏，皆有清净解脱法门。生死涅槃，同一法性；智慧愚痴，皆为般若；诸戒定慧，及淫怒痴，俱是梵行；此法界中，无复有异端事，但恐迷暗者未必迷暗，高明者自谓高明尔。悲夫！
伊川曰：太古之时，人与物同，出纯气为人，繁气为物，人乃五行之秀气；此是天地精明纯粹所生。如柳上露一岛，便有草木禽兽生焉！安知海外无气化之人，又如衣服虮虱，气化后便以种生，此理甚明。
屏山曰：孔子虽言有天地然后有万物，有万物然后有男女，亦不言其所以然也。今程子力为此说，谓天地之气所生，即西方梵天之语。又谓与草木之类同生，亦外道先尼之言也。虽然，自生民以来，未始有突然而自生，倏然而独化者，何也？此言乃异于三圣人之教乎？孔子曰：天地絪缊，万物化醇。庄子曰天地与我并生，万物与我为一。佛曰：性觉真空，性空真觉，然则两仪未判，有物混成，自有生天生地者，天地焉能生我哉？夫心化而空，空化而天地生，我与万物同生，如念化而瞑，瞑化而境界，我与游魂同梦，忘念即无梦矣。彼无心者，其有生死于天地者乎？此圣人之所以挈天地者也。学者思之！
伊川曰：学者后来多耽庄子，若谨礼者，胶固缠缚，须觅个放旷出身处。其势必然，东晋是也。
屏山曰：悟楞严之妙理，而后可与言戒；达庄周之玄学，而后可以谈礼；彼阮籍之徒，谓礼岂为我辈设，真狂言耳！盖小人之中，庸无忌惮者，如近世之无碍禅也，何等物耶？
伊川曰：喜怒出于性，感于外而发于中，犹水之有波也。湛然平静，水之性也。或遇沙石与风为波涛，岂水之性哉！人性中只有四端，岂有许多不善事耶？然无水安得波浪，无性安得有情也？
屏山曰：此程氏之学，与李翱不同者。翱之言曰：圣人有性，未尝有情。故舜之用十六相，内而非喜也。投四凶而非怒也。此说出于庄子曰：圣人有人之形，无人之情，不以好恶伤其生，盖出怒不怒，则怒出于不怒矣。故学佛者，有即空即水即泥之说。圣人之灵府故异于常人，喜怒哀乐不解入者久矣！虽喜怒哀乐，而非喜怒哀乐也。以喜怒哀乐未发之中，即喜怒哀乐未发之和，故皆中其节焉。有喜有怒，而后有仁义；有哀有乐，而后有礼乐；岂以喜怒哀乐为仁义礼乐哉？学圣人之道者，遂以仁义礼乐求圣人也。
程子未尝反复商确，故至于情性之论，每致疑焉。虽有水波之喻，自相矛盾。至于崇安，锱子翚著论，以为李翱并圣人于木石之伦，栖学者于枯槁之地，盖亦未之思耳。故深辨之。或曰：程子亦有圣人之心，此似境之说，即其论圣人之心，此论常人之心耳。曰：不然，论至于性，圣人岂远于常人哉？但圣人能致中和，常人未能致耳。如喜怒哀乐，真出于性；虽圣人安能去之？性犹水也。喜怒，犹尘垢也。故首楞严云：清水现前名为初伏；客尘烦恼，去泥纯水名为永断根本无明。一切变现，不为烦恼，皆合涅槃清净妙德。故常人澄之尚浊。圣人扬之亦清；此佛氏水波之喻也。
伊川曰：子莫见杨墨过不及，遂于二者之间，执之却不知有当摩顶时，有当不拔一毛时，执中而不通，与执一无异。
屏山曰：如程子之言，括中而复趋两偏矣。孟子不取一偏，亦不执中，即华严之所谓不此岸，不彼岸，不中流也。或谓：子莫犹子勿也，戒人之辞耳。非杨墨外，又有此焉。
伊川曰：喜怒哀乐之前，求中可否？却是思也。只平日涵养便是，久则自中节，更怎生求？
屏山曰：异乎吾所闻！夫学问之道无他，求其放心而已。学而不思则罔。故君子有九思。思、心之官也，不蔽于物，则可以作睿。赓可以作圣矣。圣人之学，盖自此入喜怒哀乐未发之中，即圣心之体也。彼不思而求之者，其可得而见耶？
伊川曰：当中之时，虽耳无闻，目无见，然见闻之理在始得。
屏山曰：心虽见闻，而不在耳目矣。其理安在哉？
伊川曰。如有知觉，却是动也。怎生言静？
屏山曰：人非木石，宁无知觉？彼知觉者，有动静耶？
伊川曰：动上求静最难！
屏山曰：动念息念，即生死心，心无此念，非难非易。
伊川曰：喜怒哀乐未发下静字，下动字，谓之静则不可。然静中须有物始得，这里便是难处，莫如先理会敬。
屏山曰：程氏膏肓之疾，正在下字处，谓之静。静者湛然如急流水，白浪滔天矣。既有此物，难乎求其中也。已而又以敬为之，是汩其流而扬其波耳。能静于弹指顷乎。悲夫！
伊川曰：华严法界三观，如镜镫之类，包含万象，无有穷尽，只为释氏要周遮，一言以蔽之曰：万理归于一理耳。
屏山曰：老子之常无常有同谓之玄，众妙之门。孔子之道与器变通与事业，即法界观也。三圣人之言，如出一口，岂周遮乎？程子谓一句道尽，然则三圣人有赘词矣。程子止知同一理耳！岂知一事自具一理，同而异，异而同，同中之同，异中之异乎？反疑释氏善遁，今在策子上矣。程子不知所穷何也？此讥烧一柱香，施一文钱，何等老妪之言耶！
伊川曰：延年是天地间一贼，先知是野狐精。
屏山曰：彭祖熊经鸟伸之术，异于广成子之无摇汝精，季咸之知人生死寿夭，不同广乘楚之耳视目听，乌可詈之耶！
伊川曰：有所忿懥恐惧忧患，不得其正，非是无，只是不以此动其心，学者未到不动处，须是执持。
屏山曰：学者心中，犹有此物，而不动其心，能执持而不动乎？吾不信也！
上蔡曰：学佛者，欲免轮，是利心，私而已矣。此心有止而太虚无尽。必为轮，推之于始，何所付受？其终何时间断？且天下人物，各有数矣。
屏山曰：佛说轮，爱为根本，有爱我者，亦爱涅槃，不知爱者真生死，故何利心之有？彼圆觉性，非作非止，非任非灭，无始无终，无能无所，岂有间断哉？故众生本来成佛，生死涅槃，犹如昨梦，梦中人物，岂有数乎？上蔡梦中之人，犹作梦语，终不识圆觉，认为太虚。悲夫！
上蔡曰：目视耳听见于作用者心也。自孔子没，天下学者，向外驰求，不识自家宝藏，被他佛氏窥见一班半点，遂将擎拳竖拂底事，把持在手，敢自尊大，轻视中国学士太夫。而世人莫敢与争，又从而信向归依之，使圣学有传，岂至此乎！
屏山曰：诸子知目视耳听为心尔，亢仓子耳视而目听，其知之乎？阿那律无目而见，䟦难陀无耳而听，摩诃迦叶久灭意根，圆明了知，不因心念，必不知也。而况佛说身心，皆为幻垢？正如孔子之废心而用形，迳造四绝之妙。颜子屡空而未达，子贡多学而不识者。上蔡果得其传乎？中国学士大夫，不谈此事者，千五百年矣！今日颇有所见，岂非王氏父子，苏氏兄弟之力欤？自家宝藏，自家不识，为邻翁指似，憎而诟之，痴儿亦不忍为也！吁！
上蔡曰：仁者人也，活者为仁，不知痛痒为不仁，学佛者知此，谓之见性，遂以为了终归妄诞，圣门见此消息，必加功焉。
屏山曰：佛者有言：无为虽真，趣之则道果难证；有为虽伪，弃之则功行不成。故三贤将满，加行，初圆八地以前，无功未至，理则顿悟，无刹那间，事则渐除，有僧祇劫。谢氏为伊川所传，不敢謦欬，死于语言矣。果知痛痒否乎？
上蔡曰：人之气禀不同，颜子似弱，孟子似强，孟子壁立万仞，非恁地手脚，撑住此事不去。虽然，犹有大底气像，未能消磨尽。所以见他未至圣人之地位，不然，藐大人等语，不说出来。
屏山曰：此伊川语也。他人之唾，其可食乎？正孟子所谓，不得于言，勿求于心，不得于心，勿求于气，剑去远矣，尔方刻舟！孟子之所以为孟子者，其可见耶？为出于气禀，蔽于诐，而陷于邪。
上蔡曰：诸子百家，人人自生出一般见解。欺诳众生，圣门得天理，故敢以天自处。佛氏却不敢恁地做大。明道尝曰：吾学虽有所受，天理二字，却是自家拈出来。
屏山曰：禅者有言：尽法界是沙门一双眼，更须瞑却，有何见解？众生与诸佛，一口吞尽，唤甚作天理，天理圆无尽矣。可惜明道拈弄出来，止有天理二字而已。呜呼！
上蔡曰：世上说仁，只管着爱上，怎生见得仁？只如力行近乎仁，关爱甚事，吕晋伯因悟曰：公说仁字，正与尊宿说禅字一般。
屏山曰：仁固非爱，爱岂非仁。仁者，自生分别，去禅远矣！
上蔡曰：老子见得错了，只如失道而后忘等语，那里有许多分别。
屏山曰：此数字者，未有老子时，正自不同，岂是渠分别耶？
上蔡曰：吾曾问庄周与佛何如？伊川曰：周安得比他佛！佛说直有高妙处，庄周气象大，故浅近如人睡初觉时，不见上下东西，指天说地，怎消得恁地。他只是家常茶饭，逞个甚么！
屏山曰：程子之法，梦魇几死，嗔人惊觉，岂知家常饭味乎？
上蔡曰：吾尝历举佛说与吾儒同处问伊川。伊川曰：恁地同处多，只是本领不是，一齐差却，为不穷天理，只将拈匙把筋，日用底便承当做大事小事，任意纵横作用，便是差处私处。为问何故是？私曰：把来做弄便是，做两般看了，将此事横在肚皮里。一如子路冉子相似，便被他曾点冷眼看破，只管对春风吟咏，浑没些能解，岂不快活！
又如子路有做好事底心，颜子参彼已。孔子便不然，更不作用。
屏山曰：谢子所问于程氏者，是渠室中事也，其所见处甚高，正中拙禅和弄精魂之病。虽然，释迦既死，天下太平，达磨未来，此方已有，本色宗师，寻常语话，佛之一字，尚不喜闻。如有妙解，直须吐却，透云门之二关，出曹山之三堕，随波逐浪，已是廉纤，戴角披毛，又成渗漏，着衣吃饭之日用，担柴运水之神通，元无伎俩，谁敢承当？鬼神尚不能窥见王老师，天魔亦寻伺不着金刚脐，丛林如海，夫岂无人！程子冷眼看他不破，即吾夫子饭食日用：中庸之妙，洒扫应对，君子之传也。程子果得之乎？
上蔡曰：佛说直下便是动念即乖，此是乍见孺子已前底事。乍见孺子底，吾儒唤做心地，便唤做前尘妄想，见得本高，吾儒要就上面体认做工夫，他却一切扫除，说大乘顿教，一闻便悟，须是颜冉已上底姿质始得。乍见孺子底心，是自然底天理，怎生扫除得？
屏山曰：陋哉谢子之言也！观音以大悲为名，弥勒以慈氏为首，岂以乍见孺子者为妄想乎？所谓动念即乖，正恐谢子如此分别尔。大乘菩萨，念念度阿僧祇众生，不见一众生得度者，正当乍见孺子时也。儒者果体认得此心？直下便是岂太高耶！不做工夫，更无扫荡，虽非颜闵？一听此说，将有径悟者乎？
上蔡曰：佛大概私心，学佛者欲离生死要度一切众生，亦是为自己发愿，那一个不拈香礼佛，儒者直是放得下，更无多事。
屏山曰：佛者无心，亦无生死，无众生可度，亦无发菩提心者。拈香礼佛，无所不可。谢子放下此心，却成多事矣！
上蔡曰：人死时气尽也。予尝问明道有鬼神否？明道曰：道无，你怎生信？道有，你但去寻讨看。横渠云：这个是天地间妙用，这里有妙理，于若有若无之间，须断直得去，不是鹘突，自家要有便有，要无便无，始得鬼神在虚空中辟塞满，触目皆是，为他是天地间妙用，祖考精神，便是自家精神。
屏山曰：明道之说，出于未能事人，焉能事鬼。横渠之说，出于精气为物，游魂为变，是故知鬼神之情状。上蔡之说，出于盛哉鬼神之德洋洋乎！如在其上，如在其左右。三子各得圣人之一偏耳。竟堕于或有或无，若有若无之间；不免鹘突。子观圣人之言，各有所主，大抵有生有死，或异或同，无生无死，非同非异。人即有形之鬼，鬼即无形之人，心有即有，心无即无耳。圣人复生，不易吾言矣。
上蔡曰：吕与叔常患思虑纷扰，程夫子答以心主于敬，则自然不纷扰矣。
屏山曰：仆欲易伊川一字，心主于镜，则自然不纷扰矣。
上蔡曰：血气之属，有阴阳牝牡之性，而释氏绝之，何也？
屏山曰：饮食男女，正血气耳！性何与焉，故饥则思饱，饱则厌，壮则喜，老则倦，性无变易，岂有此耶？血气方刚人能戒之，人不能戒，其去禽兽无几矣。世有辟谷而斋居者岂遂丧其性乎？以女子为难养，故孔子三世而出妻，孟子恶败而去妻，瞿昙氏去其嫔嫱，而有革囊之喻，蜜刃之说，犹世俗有烝通之奸，亡国丧家，以杀其身者，踵相接也！仁人君子，忍为此言乎？
上蔡曰：释氏以性为日，以念为云，去念见性，犹去云见日。释氏之所去，正吾儒之所当事者，释氏不穷理，以去念为宗。
屏山曰：佛以妄念翳其真心，故有此喻，真心发光为正念，名佛出世，谁能去之？故维摩经以贪爱为母，无明为父，若去无明与贪爱者，名为杀佛父母。首楞严亦谓：令汝速登解脱，即汝六根，更非他物，此吾儒之所当事者，但恐未见真心耳。非穷理者不知也。
上蔡曰：吾儒以名利关为难透。释氏以声色关为难透。
屏山曰：释氏以生死关为难透。名利声色，其犹肤垢耳。
上蔡曰：释氏指性喻天，故蠢动含灵，与我同性，明道谓：吾儒虽若与释氏无异，然而不同。
屏山曰：凡有血气之属，其心识不相远也。上古神圣之人知之，吾儒与释氏之道本同，其教不同耳。以其不同，是以同也。程子亦以性为天，天其有异乎？
上蔡曰：登徒子不好色，而有淫行；色出于心，淫出于气。
屏山曰：既有不好色而者，是气血也，非心也明矣。
上蔡曰：伊川曾问某，近日事何如？某对曰：天下何思何虑？伊川曰：是则是有此理，贤者却发得太早。当见得这个事，经时无他念，终有不透脱处。若不得他一句救援，便入禅家去矣。闻此语后二十年，不敢道何思何虑。
屏山曰：列子学于壶丘子也，三年心不敢念利害，口不敢言是非，始得一盻；六年心更念利害，口更言是非，始得一笑；九年横心所念，更无利害；横口所言，更无是非；始并席而坐。至于口如耳，耳如目，目如鼻，即造乘风之妙，此入道之阶也。奈何以少时无他念为禅乎？
上蔡曰：释氏与吾儒，须认取精微，最非同非不同处，才有私意，便支离。
屏山曰：精微之理，无同无异，有支离处，即私意耳。
上蔡曰：释氏有言：不怕念起，只怕觉迟！岂免念起，须识念起时。
屏山曰：此念起时，已变灭矣。须欲识认，其可见乎？学者试思之。
上蔡曰：吾儒下学而上达，穷理之至，自然见道，以我为天也。佛氏不从理来，故自不信，必待人证明然后信。吾儒从里面做，岂有不见。佛氏只从外见之，却不肯入来做，不谓佛氏无见处。
屏山曰：孔子游于方内，诉流而上；老子游于方外，沿流而下；至于瞿昙氏，则无上无下，无内无外，无来无去，亦无见处，大包太虚而有余，细入微尘而无间，同天同人，非天非人，以其言大有迳庭，故其徒必相订正，真伪之杂，间不容发，果有所得，如双鉴然，非自信也，恐高谈自欺，误学者耳。
上蔡曰：佛之论性，如儒之论心；佛之论心，如儒之论意；循天之理，但是，性不可容些私意，才有私意，便不能与天为一。
屏山曰：性如水也，心如海也，意如沤也，此天理之自然者；岂不了然。初无同异，沤生沤灭，其如海何，儒佛妙处，皆无私意。
上蔡曰：敬是常惶惶法，心齐事事放下，其理不同。
屏山曰：见道者敬，即是观、是慧、是照、是无上菩提。齐则是止，是定、是寂、是大般涅槃，了无差别。如未见道。敬即无明，齐即无记，正孟子之所谓助长与忘，固不同矣。
上蔡曰：释氏所以不如吾儒、无义以方外一节，义以方外，便是穷理。释氏以理为障碍，然不可谓释氏无见处，但见了不肯就理。诸公不须寻见处，但且敬以穷理。
屏山曰：佛以八万四千尘劳烦恼，为八万四千清凉解脱法门。岂无义以方外一节，以谓理为障乎？果有所见，事事无碍，无非理也。何所就耶？如无所见，敬以防心可矣。其能穷理乎？学者欲有所见，不必他求，我无所见，即无不见矣。
上蔡曰：古人千言万语，许多模样，只要一个是字。
屏山曰：古人千言万语，许多模样，只没一个是字。
上蔡曰：邵尧夫问：今年雷起甚处？伊川曰：起处起，邵愕然。
屏山曰：此正滑头禅者之葛藤耳。尧夫之易数，未可轻也！
上蔡曰：儒异于禅，正在下学矣。
屏山曰：禅同于儒，止在上达处矣。其可不知之乎？
上蔡曰：总老尝问，默而识之，是识个甚？无入而不自得，是得个甚？
屏山曰：上蔡常记总此语，而无所畣，其意欲学者自求之也，今特表而出之。
元城曰：孔子、佛之言，相为终始。孔子之言毋意、毋必、毋必、毋固、毋我。佛之言曰：无我、无人、无众生、寿者。其言次第，若出一人。但孔子以三纲五常为道，故色色空空之说，微开其端，令人自得尔。孔子之心佛心也，假若天下无三纲五常，则祸乱又作，人无噍类矣！岂佛之心乎？故儒释道其心皆一，门庭施设不同耳。如州县官不事事，郡县大乱。礼佛、诵经、坐禅，以为学佛可乎！
屏山曰：元城之论，固尽善矣。惜哉！未尝见华严圆教之旨。佛先以五戒十善，开人天乘，后以六度万行，行菩萨道；三纲五常，尽在其中矣。故善财五十三参，比丘无数人耳。观音三十二应，示现宰官居士长者等身，岂肯以出世法，坏世间法哉！
梁武帝造寺、度僧、持戒、舍身，尝为达磨所笑。䟦摩尊者谓宋文帝，王者学佛，不同匹夫。省刑罚则民寿，薄税敛则国富，其为斋戒不亦大乎？惜一禽之命，辍半日之餐，匹夫之齐戒尔！此儒者学佛，不龟手之药也。
元城曰：古今大儒著论毁佛法者，盖有说也。且彼尾重则首轻，今为儒佛弟子，各主其教，犹鼎足也。今一足失可乎？则鼎必覆矣。所谓佛法，凡可以言，皆有为法，有成有败，物极则反，佛法太盛，不独为儒病，亦为佛法之太祸也。彼世之小儒，不知此理，见前辈或毁佛法，亦从而诋之。以谓佛法皆无足取，非也。士大夫多以禅为戏，此事乃佛究竟之法，岂可戏而为一笑之资乎？此亦宜戒！
屏山曰：刘子之言，深中强项书生之病矣。虽然，其父报仇，其子必却，是亦先儒之过也。圣人之道，无首无尾，过虑尾重而首轻，吾谓不如首尾之相救也。三圣人同出于周，固如鼎足，然偏重且覆。乌可去其一乎？韩子之时，佛法大振，于吾儒初无所损，今少林之传将绝，而洙泗之道亦如线矣。唇亡齿寒之忧，可立而待也。悲夫！
元城曰：所谓禅一字，于六经中亦有此理，佛易其名。达磨西来，此话大行。佛法到今果弊矣！只认色相，若渠不来，佛法之灭久矣！又上根聪悟，多喜其说，故其说流通。某之南迁，虽平日于吾儒及老先生得力，然亦不可谓于此事不得力。世间事有大于死生者乎？此事独一味理会生死有个见处，则贵贱祸福轻矣。老先生极通晓，但不言耳。盖此事总系利害，若常论之，则人以为平生只谈佛法。所谓五经者，不能晓生死说矣。故为儒者不可谈，盖为孔子地也。又下根之人，谓寂寞枯槁，乃是佛法，至于三纲五常，不肯用意。又其下者，泥于报应因果之说，不修人事，政教错乱，生灵涂炭，其祸盖不可胜言者！故其平生何曾言，亦本于老先生之戒也。
屏山曰：元城之说，为佛者虑尽矣。为儒者虑似未尽也。佛书精微幽隐之妙，佛者未必尽知；皆儒者发之耳。今已章章然已，或秒而不传，其合于吾书者，人将谓五经之中，初无此理，吾圣人真不知有此事，其利害亦非细也。吾欲尽发其秘，使天下后世，其知六经之中有禅，吾圣人已为佛也，其为孔子地，不亦大乎！彼以寂寞枯槁为佛法，以报应因果废人事，或至乱天下者，正以儒者不读其书为所欺耳。今儒者尽发其秘，维摩败根之议，破落空之偏见，般若施身之戒，攻着相之愚夫，上无萧衍之祸，下无王缙之惑矣。虽极口而谈，著书而辨，其亦可也，学者其熟思之。
元城曰：看经者当知其义，但寻文逐句，即生诽谤，如法华云：念彼观音力，刀寻假假坏！言其性也。见楞严经故，祖师将头迎白刃，如剑斩春风耳。此理喻人不致谤佛也。
屏山曰：刘子诚辩矣。虽然理中有事，性即是相，吁！匪测也。佛说不可思议，思议求之，或未尽善。
元城曰：系词亦有非孔子之言。如在传穆姜之言。元亨利贞之说是也。
屏山曰：欧阳子之遗毒也。学者其吐之，不然，或杀人矣。穆姜虽有此语，孔子删定之，即孔子语也。
元城曰：温公著论诋释氏云：其妙不能出吾书，其诞吾不信也。某问如何是妙？曰：无我，千经万论，只辨一个我字。又问如何是诞？曰：其言天堂地狱不足信。曰：今王法虽至杀戮，不能已之，恶人苟有不肖之心，自弁其命。何所不可？佛之设此，俾人易恶而向善耳。且邹衍谓：天地之外，如神州赤县八九。庄子言六合之外，圣人存而不论。凡人耳自所不及，安知其无？公曰：吾欲扶教尔。
屏山曰：元城与司马君实如父子然。故心术之发，无有所隐，此言固善。虽然！元城之疑未尽，君实之情，亦太矫矣。吾圣人六经中，皆有此意，眛者弗知耳。必欲扶教，此说其可诞乎！
元城曰：若由中道，则无时不正。释老之道，皆未免入邪。
屏山曰：苟有意于中正，即入于邪矣！惟学道者知之。
江民表性说曰：性无古今，习通今古。唯通于今古，羊舌鲋之贿死，岂一日之积哉？其来有自矣。是以神灵岐嶷，不独私于黄帝，不通乎故习者，未能究之也。又曰：性如珠在泥，虽未尝变，如白受色，随染而化，无有定色。
屏山曰：江子之性说，几于尽矣，诸儒皆莫及也。虽然，当改数字，如珠在泥，未尝变者，正性也；如白受色，随染而化，名故习也。白受色则亡其白矣，习可亡也，性可亡乎？
龟山曰：六经不言无心，佛氏言之。佛氏和顺于道德，盖有之矣。理于义则未也。
屏山曰：莫谓无心元是道，分明犹隔一重关。学佛者知之，理于义则未也。诚中担板禅和之病，岂佛氏之罪哉！
龟山曰：圣人以为寻常事者，庄周则夸言之。乃禅家呵佛骂祖之类。如逍遥游乃子思之所谓无入而不自得。养生，主乃孟子所谓行其所无事而已。曲譬广喻，此张大其说耳。
屏山曰：杨子见处甚高，知禅者有力于佛，即知庄子有力于圣人矣。曲譬广喻张大儒者之说，儒者反疾之，何也？
龟山曰：儒佛深处，所差杪忽耳。见儒者之道分明，则佛在其下矣。今之学者曰：儒者之道在其下，是不知吾道之大也。为佛者既不读儒书，儒者又自小，然则道何由明哉？
屏山曰：儒佛之轩轾者，不唯佛者不读儒书之过，亦儒者不读佛书之病也。吾读首楞严经知儒在佛之下。又读阿含等经，知佛似在儒下；至读华严经无佛无儒，无大无小能儒，能佛，能大能小，存泯自在矣！
龟山曰：老子言礼者忠信之薄，是特见后世为礼者之弊，先王之礼，本诸人心，虽然，老子薄之者，其意欲民还淳反朴，以救一时之弊而已。然天下岂有此理哉？
屏山曰：吾夫子问礼于老聃，岂不知礼哉？为此言者，欲学者知礼之所自起，将有得之于俯仰謦欬之间，径造忘言之妙，即无怀氏之境，不难到也。彼西晋之狂人曰：礼岂为我辈设者，假老聃之说，以为奸尔！悲哉！
龟山曰：微生高乞醯以与人，孔子不以为直。维摩经云：直心是大道场。儒佛至此，实无二理。
屏山曰：何止儒佛，八荒之表，万古之下，圣人之门，当自此入。
龟山曰：知微之显，只是戒慎乎其所不睹，恐惧乎其所不闻，有僧自堂，不言而出。或曰莫道无语，其声如雷。庄子亦曰尸居而龙见，渊默而雷声，可谓善言者也。
屏山曰：戒慎恐惧，犹是圣人门外事，此与子欲无言相类。
龟山曰：圆觉经言：作止任灭是四病，作、即助长，止、即不芸苗，任、灭、即无事。
屏山曰：不然。作、止皆助长也。任，灭皆不芸苗也。必有事焉而勿正心，非作非止，非任非灭矣。
龟山曰：捻老言：庵摩罗识，唐言白净无垢，即孟子之言性善是也。阿赖耶识，唐言善恶种子，即善恶已萌处。
屏山曰：白净无垢识，无善恶者。孟子之所谓善，即阿赖耶识矣。
龟山曰：荆公字说谓：性觉真空者离人。若离人之天，即顽空也。
屏山曰：荆公谓：离妄而真为真空，龟山谓即妄而真为真空。予又不然！所谓真空者，非即非离，非妄非真，非空非不空。
龟山曰：孟子所谓精粗兼备，其言甚近，而妙义在焉。如庞居士云：神通并妙用，运水搬柴此自得之言。最为达理，如许大尧舜，只于行止疾徐之间做了。
屏山曰：龟山在伊川门下谈道，穷极高妙。此语以少数字，改作如许大尧舜之道，只于行止疾徐间不觉的做了。
安正忘筌曰：学佛为自为之人耳。学圣人不唯可以自觉，致君泽民，跻时于太平，其功利之博与独善者岂可同日语哉。
屏山曰：大哉此书！伊川之学不及也。其关键似方山合论，大略以大象为体，以太极为心，居皇极为正位，破后学为大梦。不堕祸福之中，超于形数之外。上知桓文之假而明王道，下识杨墨之取，而尊圣人。发黄石之秘以救生灵，传河汾之业以重师友，借老庄之书，文孔子之易，探其渊源，其出于瞿昙氏乎？颇知华严三观之旨，窃闻曹洞五位之言，自成一家，独立千古，亦胠箧之雄者乎？掠人之财，犹谓之盗，而况多于财者耶！何其憎主人之甚也！
又曰：象获硕果，则贯鱼之宠无不利，既不病耳目，又不惫性命；后之人欲求入道者，往往甘心祝发，以效钝根中人以下所为。
屏山曰：吾闻圣人达命，次守节，下失节。吾侪非圣人之无欲者，求寡其欲而未能也。敢以多欲为无害于道乎？
又曰：学道者尊礼法之家为华末，不学道者，以学道之士为空无，皆非达士也。盖由私见系所取而止，不悟一家也。
屏山曰：横浦张九成著少仪论以议佛氏之枯槁，不如圣学之华滋，与此说盖同。顾岂知毗卢以万行因华，庄严佛果。药山谓或从冷澹，或放光明，枯木糁花，寒灰发焰，初学佛者已知之矣，予复何言！
安正忘筌曰：达者露其端，世人宗其说，其在中国者，曰孔子、孟子。又有老子庄子，其自西域而至者，又有释氏，在六合之外。盖不知几国，莫不各有先达之士为师，其晦而不显者，又不知几人？如韩退之书毛十八翁先知若神，又非三教。
屏山曰：此论甚奇，古人所未尝言者。不然，中间自孔孟老庄以来，一千五百年，岂无一圣人乎？虽然，学道求师，亦须正眼。如毛十八翁辈固多，性力乱神，夫子不语，索隐行怪，圣人弗为！季咸之徒，不足贵也。
安正忘筌曰：得失之报，冥冥之中，固未必无司之者。圣人尤探其颐，乃略此而不论，惟圣人超形数而用形数，与造物者游，贤者皆未足以超出而免此，姑就所得之报尔，可以为大戒。又曰：儒释一家。归宿相似，设施相邃，故功用全殊！此虽运动枢机财成天地，终不骇异，三灵被德，似彼所长，施于中国，犹轩车适越，冠冕之胡，决非所宜。儒者但当以皇极经世，乃反一无迹，而超数超形，何至甘为无用之学哉！
屏山曰：论至于此，儒佛之说为一家，其功用之殊。但或出或处，或默或语，便生分别，以为同异者，何也？至如刘子翚之洞达，张九成之精深，吕伯恭之通融，张敬夫之醇正，朱元晦之峻洁，皆近代之伟人也。想见方寸之地，既虚而明，四通六辟，千变万化，其知见只以梦幻死生，操履只以尘垢富贵，皆学圣人而未至者。其论佛老也，实与而文不与，阳挤而阴助之，盖有微意存焉！唱千古之绝学，扫末流之尘迹，将行其说于世，政自不得不尔，如胡寅者，诟骂不已，嘻其甚矣！岂非翻着祖师衣，倒用如来印者耶！语在驳崇正辨，吾恐白面书生辈，不知诸老先生之心，借以为口实，则三圣人之道，几何不化而为异端也。伊川之学，今自江东浸淫而北矣。搢绅之士，屃高明之资者，皆甘心焉。予亦出入于其中几三十年，尝欲笺注其得失，而未暇也。今以承乏于秋闱，考经学数十余日，秉闲漫笔于小藁，意者撒藩篱于大方之家，汇渊谷于圣学之海，搜诸子胸中之秘，发此书言外之机，道冠儒履，同入解脱法门，翰墨文章，皆是神通游戏，姑以自洗其心耳。或传于人，将有怫然而怒，悯然而疑，凝然而思，释然而悟，哑然而笑者，必曰：此翁亦可怜矣！
横浦曰：礼以少为贵者，寂然不动之时也，喜怒哀乐未发之时也。易所谓敬以直内也。孟子所谓尽其心也。释氏疑近之矣。然止于此而不进，以其乍脱人欲之营营，而入天理之大，其乐无涯，遂谓廓然无物者为极致。是故以尧舜禹汤文武之功业为尘垢，以父子，君臣，夫妇长幼之节为赘疣，以天地日月春夏秋冬为梦幻，离天人，绝本未，决内外，焭无偶，枯稿索寞，无滋润之气，如秋冬之时，万木雕落，无复婆娑蔽荫之状，殆将灭五常，绝三纲，有孤高之绝体，无敷荣之大用，此其所以得罪于圣人也。又曰：人有四端，如人之有手足也，若释氏则无手足矣，徒有腹心耳。安知运用行止之理哉！
屏山曰：张子之言，以欺儒者可也。颇知佛书者，其可欺乎？维摩讥弟子，比之焦芽败种，华严谓定性二乘退堕，无为广大深坑，正恐以出世法坏世间法尔。张子岂知世间法，即出世间法哉！药山有言：或枯澹也得，或光明灿烂也得！禅者谓之枯树糁华，寒灰发焰。彼欲通身是眼，岂兀然无手足乎？释氏未尝得罪于圣人，但得罪于俗儒耳。
东莱曰：一固万也，不待一尘万境，而后知其一而万也。万固一也，不待万境一尘，而后知其万而一也。千载一念，一念千载，切意乾竺之学，俱不免近于辞费也。不生而说生，不灭而现灭，不生之生，不灭之灭，果固然之理耶？何为而复加现之一辞也。
屏山曰：参万岁而一成纯，庄周氏之语也。生之所生者死矣，而生之者未尝生，列御之语也。岂乾竺之书，独云乎哉？如法界观，亦中国书，有理法界，万固一也。有事法界，一固万也。有理事无碍法界，一而万，万而一。有事事无碍法界，一自一，而万自万，而一一之中，万万之一，万中之一，一一之万，如水之一，如沤之万，水中之沤，一而万，沤中之水，万而一，水即沤也，一自一而万，沤即水也。万自万而一，论至于此，岂非一中之万，万之一，万中之一一之万，宁有周遮之费辞乎？吕子于其所不知，盖阙如也。
南轩曰：乐记谓人生而静，天之性感物而动，性之欲，性不能不动，未见其不善，好恶无节，则流为不善矣。譬诸水：泓然而澄者，其本然也。其水不能不流，流亦其性也。至于因其流激，泊于泥沙，则其浊也。岂其性哉？
屏山曰：张子之言诚辨矣！既知人生而静，天之性即感物而动，非天之性，特人欲耳。谓不能不动，至流为不善，则以其性，水既流矣，其能不浊乎？是不知泥沙之所以来，又不知何物为泥沙也。惜哉！
南轩曰：天命之全体流行无间，贯乎古今，通乎万物者众人自昧之，而是理也，何尝间断，而圣人尽之，亦非有所增益也。若释氏之见，则以为万法皆吾心所起，是昧乎太极本然之全体，而反为自利自私。是亦人心而已，非识道心者也。
屏山曰：张子之所谓天命之全体，释氏之所谓心也。其言全出于佛老无毫发异矣。虽无疑万法非心所为而归之太极，是不知太极为何物，如父出而忘其家，见其子而不识，与刘仪同何异哉？盖以情识卜度，虽言道心而不知耳，反谓佛自私于人心。惑矣！
南轩曰：佛学所谓存心，与吾儒所谓存心，存字虽同，而有公私之异。吾学操而存者收其放，则公理存，故于所当思，而未尝不思也。于所当为，而未尝不为也。学佛之所谓存心者，无所为而已矣。于所当思，而不知思也。独凭借其无所为者，以为宗！日用间将眼前光烁烁地，弄为作用耳。目前一切，以为幻妄，自利自私，不知天地也。
屏山曰：存之一字，非唯佛者，儒者不同，儒者之所谓存之一字亦自不同！操之则存，乃求放心之谓也。至于成性存存，又存其所当存者，道义之门也。方其无思也，无为也。则道是己。其感而遂通天下之故，则义是己。此庄子所谓尸居而龙见，渊默而雷声，老子所谓：孰能浊以静之徐清，孰能安以动之徐生，佛之所谓清水现前，名为初伏，客尘烦恼，去泥纯水名为求断根本无明。一切变现，不为烦恼，皆合涅槃清净。妙法、华严八地菩萨，得无生法忍，菩提心，涅槃心，佛心菩萨心，皆不现起。况复起于世间之心。诸佛摩顶而言曰：善男子！汝适得此一说耳。此诸法之住，若不出世，此法常住，无有变易，诸佛不以得此法，故名为如来。一切二乘，亦能得此，无分别法。诸佛有无量法门，佛子当学，故焦芽败种，净名所讥，积尘聚块，冲虚所笑，禅者亦谓：死水不藏龙，亦欲绝后重苏耳。张子不知也。祖师以弄精魂为野狐精，岂以眼前光烁烁地为日用哉？倘止以枯槌竖拂为佛法，是以吟哦之辈为孔子之道也。悲夫！
南轩曰：异端之惑人，未必非贤士大夫。今日异端之害，烈于申韩。盖以其说有若高且美矣。故明敏之士，乐从之！惟其近似而非，逐影而迷真，冯虚而舍实，拔本披根，自谓其直指人心，而初未识心也。使其果识其心，则君臣，父子，夫妇，是乃人道之经，而本心之所存也。其忍断弃之乎？天下之祸莫大于似是而非，学者有志于学，必也于此一毫而不屑，而后可以得其门而入也。
屏山曰：张子比佛老于申韩，三尺之童，亦不信也。意其近似而非。为天下之祸，又岂独佛老乎？以世间法为真实，出世间法为虚妄，学道者当自知之矣。奚待予言！学者有志于学，必也于此一毫不可不辨其所以然，而后可以得其门而入也。虽然，学者内有三疪，外有四孽。何谓三疵？识、凿之而贼，气、冯之而亢，才、荡之而浮。何谓四孽？学、封之而塞，辨、哗之而疑。文、甘之而狂。名、锢之而死。此七物者，心之奴也。乘其心，则为寇盗之媒也。叛其道，则为仇，此其所以蔽而不开，泥而不化，放而不反也，皆物翳于方寸之地，然而落，霍然而散，洗然而净，无介然之私，或见其仿佛矣。
晦庵曰：大抵目前所见，只是儱侗底得个大本达道底影像，便执认以为是了。自觉殊无立脚下工夫处，盖只见得个直截根源，倾湫倒海，如在洪涛之中，不容少顷停泊，一向如是！故应事接物处，但觉猛利，勇敢增倍于前，而今而后，乃知浩浩大化之中，一家自一个安身立命处，所以，立大本行达道之枢要，所谓体用一源，显微无间者，乃在于此。
屏山曰：朱子之于性学，盖尝深体之矣。惜乎未听佛书之多，而见禅者之少也！方其一向如是，知理而不知有事，知正而不知有偏，知有文殊而不知有普贤也。及其一家，知事而不知有理，知偏而不知有正，知有普贤而不知有文殊也。至于体用一源，显微无间，始知有理有事，有正有偏，有文殊有普贤而已。顾岂知理事无碍，正偏回互，文殊普贤为一法身哉。至于周遍含融，兼中到位与善财入法界品，海印三昧，帝网相罗，未尝梦见。所以，未免科分三段，话作两橛，暗中摸索，止出于情识卜度耳。谓道在于此，谈何容易哉！自谓浩浩大化之中，安身立命，不觉识浪湛然之顷已滔天矣。如急流水，苦不自知耳。学者当审思而明辨，各自体之，或信予言之不妄云。
晦庵曰：大抵天下事物之理，无无对者，惟道无对，以形而上下论之，末尝无对也。或以左右，或以上下，或以前后，或以多寡，或以类而对，或以反而对，反覆推之，天地之间，真无一物兀然无对而孤立者，此程子所以中夜以思，不觉手舞而足蹈也。
屏山曰：惜乎朱子之才，未读佛书也。入楞伽经一百八句皆对待法，岂止上下前后左右多寡哉？此真生死心也。程子未能洗去此心，谓有生则有死，任之以自宽耳！岂道也哉？盖荣启期之徒尔。或谓法界中，无孤单法。岂程子意欤？是又不然，程子安知有十玄门哉？一入一切，一切入一，亦会归于一耳。程子求之于二，止谓世间法而已。
晦庵曰：有是理则有是气，气则无不两者。故易曰：太极生两仪。而老子所谓道先生，而后一乃生二，其察理亦不精矣，老庄之失，大抵类此。
屏山曰：理一而气二，太极未有气也，岂有二哉？吾夫子既谓：太极生两仪，生之一字，自无而有之，言与老子一生二之言，将无同乎？孰察理不精耶。程子之失，大抵类此，学者当深思之。
晦庵曰：窃病近世学者，不知圣门实学之根本次第，而溺于佛老之说，妄意天地万物人伦日月之外，别有一物，空虚之妙，不可测度，其心悬悬然，徼幸一见此物，以为极致；末尝不堕于此者。
屏山曰：天地万物人伦日月皆形而下者，形而上者谁之言欤？朱子耄而荒矣！偶忘此言，以为佛老之说，吾恐夫子之道，亦将扫地矣！虽然，不可不辨，佛之所谓色即是空，老子所谓同谓之玄者，岂别有一物乎？朱子划而为二，是堕于此而不自知耳！
晦庵曰：中者，天下之大本。学者于此，涵养栽培，亦皆日用分明底事，不必待极力寻究，忽然有感，然后为得。必若此，云是溺于佛氏之学而已！彼自谓有见，而于四端五典，皆末尝见，甚者披根拔本，颠倒错谬，无所不至。夫所谓见者，殆亦用心太过，端的履践，岂可同日语哉！
屏山曰：水即波也，无风则不名波，中即和也，无感则不名和。吾夫子有言，无思也，无为也，寂然不动，感而遂通，天下之故，岂无所感而然耶？朱子知中，而不知所以为中，止于程氏涵养之说，既是自披根拔本，瞥见其影像耳。人无真实知见，宁有端的履践乎？
晦庵曰：性固不能不动，然无所不有，然不能不动，其无所不有者，曷尝有亏欠哉！释氏之病，错认精神魂魄为性，果能见性，不可谓之妄见，既曰妄见，不可言性之本空。此等立语末莹，恐亦是见得末分明也。
屏山曰：性无动静，亦无亏成。释氏有语：学道之人不识真，只为从来认识神。岂以精神魂魄为性哉！不见性空，谓之妄见，见性空矣，岂妄见耶？见见之时，见犹非见，岂不分明？恐未分明，朱子之语，并未莹耳！
晦庵曰：皇极之无偏无诐，不以私言有所去就耳。无作好恶，不以私意自为憎爱尔。岂但包容，漫无分别，流于老庄依阿无心之说。
屏山曰：朱子皇极之辨，固美矣。谓包容漫无分别，为老庄依阿无心之说则疏矣。老子曰：上德为之而无以为，下德为之而有以为。庄子曰：人之君子，天之小人。天之小人，人之君子。不曰上仁不仁，不曰人之小人，天之君子。其明白委曲如此，岂漫无分别乎？又曰：泽及万世，而不少为仁；挤万物而不为义，岂依阿乎？又曰：祸莫大于德有心，而心有眼所谓无心于无心者。天之天也，有心于无心者，人之天也。如老庄者，岂有心于无心乎？朱子之诬人，亦太厚矣！
晦庵曰：庄子谓：为善无近名，为恶无近刑，缘督以为经。督者中也。老庄之学，不论义理之当否，但欲依阿于其间，以为全身避害之计，正程子之所谓：闪奸打讹者也。为善无近名，语或似是。为恶无近刑，则尤悖理。择其不至于犯刑者，而窃为之。巧其途以避祸，小人而无忌惮，甚矣！子莫执中，但无权耳。老庄则不明义理，专计利害，又非子莫之比，迹其本心，实无异于乡原。其揣摩精巧，又非乡原之所及，乃贼德之尤者。王通谓非老庄之罪，吾不知其何说也。
屏山曰：下士闻道大笑之，如朱子者几骂矣。督非中也，当训督为迫耳。庄子之言曰：迫而后动，感而后应，不得已而后起，当而不自得，过而不悔其理然也。虽或以为善而远于名，或以为恶而远于刑，不以伪丧其真耳。朱子诟之以乡原小人，波及王通，吾亦不知其何说耶！
仆与诸君子，生于异代非元丰元祐之党，同为儒者，无黄冠缁衣之私，所以呕出肺肝苦相订正，止以三圣人之教，不绝如发，互相矛盾，痛入心骨，欲以区区之力，尚䁀足而不至于颠仆耳。或又挟其众也，哗而攻仆，则䁀覆矣，悲夫！虽然，仆非好辨也，恐三圣人之道，支离而不合，亦不得已尔。如肤有疮疣，膏而肉之，地有坈堑，实而土之，岂抉其肉而出其土哉？仆与诸君子不同者，尽在此编矣。此编之外，凡鸣道集所载及诸君子所著，大易、诗、书、中庸、大学、春秋、语孟、孝经之说，洗人欲而白天理，刬伯业而扶王道，发心学于言语文字之外，索日用于应对洒扫之中，治性则以诚为地，修身则以敬为门，大道自善而求，圣人自学而至，嗣千古之绝学，立一家之成说，宋之诸儒，皆不及也。唐汉诸儒，亦不及也。骎骎乎与孟轲氏并驾矣！其论议时有诡激，盖真机耳。皆荀卿子之徒欤？此其所以前儒唱之，后儒和之，跂而望之，踵而从之，天下后世，将尽归之。可谓豪杰之士乎？学者有志于道，先读诸君子之书，始知仆尝用力乎其中。如见仆之此编，又以借口而病诸君子之书，是以瑕而舍玉，以噎而废食，不惟仆得罪于诸君子，亦非仆所望于学者。吁！
吾儿时不喜佛老，以学佛者先坏其身，亡其家，败国常而为天下蠹。作排佛。又以从老子法，法而野，野而夷，夷而禽兽。作辨庄。意者特杨墨之遗说耳。比因闲居，稍读西方书，所谓首楞严者，始知天地之所以成坏，人物之所以生死，因果之根源，圣凡之阶级，明白径直，如指诸掌。孔子之所谓性近而习远，亢仓子之所谓耳视而目听，列子之所谓有生生者，庄子之所谓真君存焉！孟子之所谓心莫知其乡，周易之所谓神寂然不动，尽在是矣。特不须注解殊易解也。虽然，听歇即菩提，知见无见，斯即涅槃。不历僧祗获法身之言，尚有所惑。
又读圆觉经曰：居一切时，不起妄念，于诸妄心，亦不息灭。住妄想境，不加了知，于无了知，不辨真实，是即名为随顺觉性，成就一切种智。现世即菩萨之说，则纲象之得玄珠，混沌之凿一窍，可以立契于颦呻謦欬之顼。故以证悟了觉为贼，作止任灭为病者，南华之所谓，祸莫大于德。有心而心有眼。宜父之所以毋意毋必毋固毋我也。
又读维摩诘经，独以默然，深入不二法门。则冉求之失问，夫子之不答，得于眉睫间矣。犹疑其所谓非凡夫行，非圣贤行，不厌生死，不乐涅槃，一切尘劳烦恼，为如来种。众生心行中，求诸佛解脱等语。
近读华严经云：于有为界示无为法，亦不破坏有为之相；于无为界示有为法，亦不分别无为之性；不以世间法，碍出世间法，不以出世间法，坏世间法。如来性即菩萨行，菩萨行即如来性，念念严净无量世界，而心无所著。念念调伏无数众生而无我我所想，然则固所谓尸居而龙见，渊默而雷声，体性抱神以游世俗之间，无思无为，感而遂通天下之故者，虽显诸仁而藏诸用，然洗心退藏于密，而吉凶与民同患，以道之真治身，其绪余压苴，可以治国家天下。古之欲明明德于天下者，必自正心诚意始。夫帝王之业，皆圣人之余事尔，况其么么者乎？
尝试论之：实际理地，不受一尘；文殊之一吹也。如师子王振迅，万行门中，不舍一法；普贤之一嘘也。如象王回旋，乃至毗卢着冠，如莲华在水，合而言之一也。但体用交参，正偏回互耳。是故至别峰德云始遇，入三昧则普眼中昏，逝多林之神变，迦叶尊者定中不见，弥勤阁之庄严，善财童子敛念即开，竖说之则五十五圣位，行布于弹指顷，如海印顿现。横说之则五十三法门，圆融于一毛头许。如帝网相罗，杜顺禅师，立四法界：曰理、曰事、曰事理不二、曰事事无碍，岂非伯阳之所谓常无、常有，同谓之玄，玄之又玄，众妙之门。仲尼之所谓道与器变通与事业邪？论至于此，举足而入道场，低头而成佛道，洒扫应对，得君子之传，饮食日用，知中庸之味，孰为儒者，孰为佛者，孰为老者，又孰能辨之哉？
近代李习之、王介甫父子，程正叔兄弟，张子厚、苏子由、吕吉甫、张天觉、张九成、张栻、吕祖谦、朱熹、刘子翚之徒，心知此说，皆有成书，第畏人嘲剧，未敢显言耳。或疑其以儒而盗佛，以佛而盗儒，是疑东邻之井，盗西邻之水，吾儿时之童心也。悲夫！神人以道之真治其身，绪余压苴，可以治国家天下，圣人洗心，退藏于密，而吉凶与民同患，盖不离于道之神，可以发于乖外变化之圣，大而化之之圣，可以藏于不可知之之神。道家之说，与儒者之言，其相合如左右券，但老庄与孔孟，或出或处耳。彼杨朱者，知神人之先治其身而已，虽拔一毛而利天下不为也。墨翟者，知圣人之与民同患而已。虽摩顶放踵以利天下而亦为之。观其为人，足以疑天下后世，天下后世，亦以此疑之！列御寇之弟子，远取杨朱之说，杂置于其书。韩愈氏称孔墨之师必相用，不相用，不足为孔墨。吁亦怪矣！吾自读金刚经，可以径破二家之误，有道心者，虽胎卵湿化，有想无想，皆灭度之，肯拔一毛以利天下而不为乎？心未入道，虽初中后日以恒河沙身命布施亦无益也，而况止于摩顶放踵哉！所谓圣人神人者，殆亦不可以此为之也。
吾自读书，知孟子为圣人也。孟子曰：性善。荀子曰性恶。杨子曰善恶混。韩子曰有性有情。苏子曰有性有才。欧阳子曰性非学者之所急也。吾从孟子不得不与诸子辨。荀子曰性恶，荀子果肯为恶乎？杨子曰善恶混。杨子之为善也，其为恶者果安在乎？韩子曰有性有情，韩子之为善者，其性乎？其情乎？苏子曰有性有才，苏子之才，其非性乎？欧阳子曰性非学者之所急也，欧阳子之学，何等事乎？当孟子之时，固有以食色为天性者，有以为有善有不善者，有以为无善无不善者，有以为无善无不善者，有以为可以为善，可以为不善者，孟子犹以为性善。又曰：乃若其情，则可以为善矣。又曰：若夫为不善，非才之罪也。又读庄子书谓：和理出于性，和理生道德，道德生仁义，仁义生于礼乐，然性善之说愈明。
后读佛书，以真如性为如来藏，从本以来，惟有遇恒沙等诸净功德。一切烦恼染法，皆是妄有，性自本无。故曰：白净无垢识，为无明所熏习。一变而为含藏识，闇然无记。杨子之所谓善恶混者，再变而为执受识。我爱初生，荀子之所谓恶者，三变而为分别意识，好恶交作。韩子之所谓情也，四变而为支离五识。视听亦具，苏子之所谓才也。学道者，复以真如薰习无明，转四识为四智，其一曰：大圆镜。其二曰：平等性。其三曰：妙观察。其四曰：成所作。初无增减，故号为如来。特人昧其性耳。性何负于人哉？此孔子之所谓：性相近，而习相远也。惟上智与下愚不移。即吾佛所谓阿鞞䟦与阐提非了义也。欧阳子平生不喜佛老，而罪学者言性。吾侪岂可为此翁所欺哉？系辞尚以为非圣人语，彼何有于老佛云。
吾观佛者，皆谈仁义，竟不知何者为仁，何者为义？比读庄周书曰：古之治国者，以和养恬，以恬养和，和生于恬，理出于和，德、和也，道、理也，德无不容，仁也；道无不理，义也；然则道德为仁义之礼，仁义为道德之用，后世人忘其本，止知有仁义，而不知有道德。故老子有激而云逆求其言。盖欲合仁义于道德而言之也。岂真槌提仁义者哉！彼韩愈氏者，斩然臆断，以道德为虚位，以仁义为定名，欲离仁义于道德而言之也。果谁坐井而观天哉？孔子曰：志于道，据于德，道德其虚位乎？孟子曰：由仁义行，非行仁义也。仁义其定名乎？然则韩愈氏亦不知仁义为何物也。近世二程氏之学，始讲明仁义之说。至以仁为觉者，是知慈惠宽爱不足以尽仁之实。求其意而未得耶？尝试思之：盍反其本而已，莫如庄周之言为有次序也。方寸之地，本静而明，明而静，故曰：治道者以恬养知，以知养恬，恬以致其静，知以致其明，静极则无所于忤，明极则无所于蔽，无所于忤，则无所不受；无所于蔽，则无所不达；故曰：德、和也，道、理也。德之字曰仁，道之字曰义。故曰：德无不容，仁也。道无不理，义也。其明白径直也如此。正如学佛者，以妙明之心修止观之法，以止观之力得定慧之称。或以慈心定为悲增菩萨，或以无碍慧为智增菩萨。悲智圆修，同登大觉。儒者之所谓仁义，老子之所谓道德，尽在其中矣。吁！安得圆机之士，共谈真仁义哉？
王通以佛为圣人矣，曰：其教中国则泥。苏辙知佛为人天师矣，曰：以之治世则乱，不可不深为之辨。是二君子者，知其一，而不知其二；见其小，而不见其大；传听阿罗汉独觉之法。而未尝闻诸佛菩萨之行略。读小乘阿含等之语，而未尝读华严、维摩之说，经发此言，良可惜也！岂非以梁武之事乎？达磨大士既攻其失矣，果如䟦摩尊者告宋文帝之言，于治中国乎何有哉？
韩愈作原道以排佛老，罪其为清净寂灭之说。有裘菖饮食之喻，最为可笑！不知愈曾见二家之书否？吾知其未尝读也。列御寇之所谓积尘聚块，是无为而非埋。维摩诘之所谓焦芽败种，已入无为正位；不能复发菩提之心。虽学佛老者，亦知其为病也。如璎珞经云：自三贤位，心心寂灭，自然流入妙觉大海，此如来之所以教，智首之起万法明门。南华经云：必清必静，形将自正，此广成子之所以戒，黄帝之所以遂群生也。此其与吾儒致知、格物、诚意、正心、齐家、治国、明明德于天下之言，得无同耶？愈之大学恐致知格物，近于佛老之所云：而删去之，独取正心诚意，又不知愈之所谓正与诚者何如也？不知此说，而以其心之所不喜而私去之，则不正；知此说而自欺作意而去之，则不诚；自以为得孔孟之传，孔孟之为，孔孟必不尔也！
司马光资治通鉴载：韩愈以排佛老为有力，其所切者，送文畅序曰：鸟俯而啄，仰而四顾，兽深居而简出，犹且不脱焉。独人安居而暇食，宁可不知其所自耶？其意以为非先生之驱虎豹，放龙蛇，服牛乘马，则人不得安居而饱食矣。是其智与痴子谓米从臼中来之说无异也。吾将入其室，夺其矛而刺之，曰：鸟俯而啄，仰而四顾，兽深居而简出，犹且不脱焉，独人之安居而暇食，宁可不知所自耶？学者其深思而熟讲之，则佛老之学，不可不知也。司马光答韩乘国书，其大略曰：子之所谓中者，无思无虑，近于佛老之学，光之所谓中者，无过与不及耳。又有服药之喻，以为真得中之说。吾窃以此为甚易辨。子思有言：喜怒哀乐之未发谓之中，发而皆中节谓之和。如光之所谓中，非中而似和也。中也者，天下之大本。和也者，天下之达道。致中和，则天地位焉，万物育焉，圣人之言中和，如此其大，何光之自许，如此其轻也？是光未尝深读佛书，亦止以无思无虑为佛也。八地菩萨得无生法忍，佛心菩萨心，皆不现起，况复起于世间之心？诸佛加护而告之曰：善男子！汝适得此一法耳！是诸法法性，若佛出世，君不出世，是法常住，无有变易。如来不以得此法，故名为如来。一切二乘，亦能得此无分别法。如来有无量智慧，佛子当学。故经师云：一法若有毗庐，堕于尘劳。万法若无普贤，失其境界。善乎苏辙之言也，曰：中者佛性之异名，和者菩萨万行之总目也。致中和，而天地万物由之以生；非佛性何以当之？此真知中和之说者也。惜乎一出一入焉！
苏轼作司马光墓志云：公不喜佛。曰：其精微大抵不出于吾书，其诞吾不信。嗟乎！聪明之障人如此其甚耶！同则以为出于吾书，异则以为诞而不信，适足以自障其聪慧而已。圣人之道，其相通也，如有关钥；其相合也，如有苻玺；相距数千万里，如处一室，相继数千万世，如在一席，故孔子曰：西方有圣人焉。庄子曰：万世之后，一遇大圣，而知其解者，是且暮遇之也。其精微处，安得不同？列子曰：古者神圣之人，先会鬼神魑魅。次达八方人民，未聚禽兽虫蚁，备知万物情态，悉解异类音声，先其所教训无遗逸焉！何诞之有？孔子游方之内，故六合之外，存而不论。邹衍、御寇、庄周方外之士，已无所不谈矣。顾不如佛书缕缕也。以非耳目所及，光不敢信；既为耳目所及，吾敢不信耶？郭璞日者也，卜年于晋室，若合苻券，疑吾佛不能记百千万之多劫耶？左慈术士也，变形于魏都，皆同物色，疑吾佛不能示千百亿之化身耶？长房壶中之游，人信之矣，不信维摩丈室容八万座，与纳湏弥于芥子中之说乎？邯郸枕上之梦，人信之矣，不信多宝佛宝塔住五千劫耶？度僧伽如弹指顷之说乎？若俱不信，不知光亦尝梦否？瞑于一床，栩栩少时也，山川聚落，森然可状，人物器皿，何所不有，俯仰酬酢于其间，目成一世，此特凡夫第六分离识之所显现者尔。其力如是，况以如来大圆镜智，菩萨之如幻三昧乎？学者当自消息之，毋为虚名所劫持也。
程颢论学于周敦颐曰：道之不明，异端害之也。古之害近而易知，今之害深而难辨；昔之惑人也，乘其愚闇。今之入人也，因其高明，自谓之穷神知化，而不足以开物成务，名为无不周遍，而其实乖于伦理；虽云穷深极微，而不可以入尧舜之道，天下之学者，非浅陋固滞，则必入于此。悲夫！诸儒排佛老之言，无如此说之深且痛也！吾读周易，知异端之不足怪，读庄子知异端之皆可喜，读维摩经知其非异端也。读华严经始知无异端也。中庸曰：道并行而不相悖。周易曰：君子之道，或出或处，或默或语，殊途而同归，一致而百虑，虽有异端，何足怪耶？庄子曰：不见天地之全，古人之大体，道德为天下裂，如耳目口鼻之不相通，楂梨橘柚之不同味，虽不足以用天下，可为天下用。恢诡谲怪，道通为一，是异端皆可喜者。维摩经曰：诸邪见外道，皆吾侍者，六地菩萨，乃能作魔谤于佛，毁于法，不入众数。随六师堕乃可取食。然无异端也。华严经。入法界品曰：诸善知识阿僧祇数，皆于无量劫海，行菩萨道，国王长者、居士、僧尼、妇人、童女、外道、鬼神、舡师、医卜，与鬻香者，无非法门。若见五十三种无厌足王之残忍，婆湏密女之荡，胜热仙人之刻苦，聚沙童子之嬉剧，大天之怪异，主夜之幽阴，皆有大解脱门，此法界中，无复有异端事，道无古今，害岂有深浅哉？但恐迷暗者未必迷暗，高明者自谓高明耳。
尝试论之：三圣人者，同出于周，如日月星辰合于扶桑之上，如江河淮汉，汇于尾闾之渊，非偶然也。其心则同，其迹则异，其道则一。其教则三，孔子游方之内，其防民也深。恐其眩于太高之说，则荡而无所归。故约之以名教。老子游方之外，其导世也切，恐其昧于至微之辞，则塞而无所入，故示之以真理，不无有少龃龉者，此其徒之所以支离而不合也。吾佛之书既东，则不如此，大包天地而有余，细入秋毫而无间，假诸梦语，戏此幻人，五戒十善，开人天道于鹿苑之中。四禅八定，建声闻乘于鹫峰之下，六度万行，种菩萨之因。三身四智，结如来之果，登正觉于一刹那间，度有情于阿僧祇劫，竖穷三际，横亘十方，转法轮于弹指顷，出经卷于微尘中，律仪细细，八万四千；妙觉重重；单复十二。阴补礼经素王之所未制，经开道学，玄圣之所难言，教之大行，谁不受赐，如游鱼之于大海，出没其中；如飞鸟之于太虚，纵横皆是；薰习肌骨，如薝匐香灌注肺肠，如甘露浆，翰墨文章，亦游戏三昧；道冠儒履，皆菩萨道场。诸君之聪慧辨才，亦必有所从来，特以他生之事，而忘之耳。况程氏之学，出于佛书，何用故谤伤哉！又字字以诚教人，而自出此语，将以欺人则愚，将以自欺则狂，惜哉穷性理之说，既至于此，而胸中犹有此物，真病至于膏肓者也夫！
大哉！心之为物也。强名真宰，而字曰真君，浑浑沦沦，自本自根，天地以之生，鬼帝以之神，缊缊絪絪，万物化醇，生生化化，精气游魂，原始反终，知死生之说，死有所乎归，生有所乎萠，始终相反乎无端，而骨骸归其根，精神入其门，出于机而入机，死于此而生于彼。以形相禅，其形化而心与之然，百骸九窍六藏，又赅而存，今一犯人之形，而曰人耳。若人之形者，万化而未始，有极而无损，益乎其真也！不离于真，谓之至人，彼至人者神矣！挟宇宙，旁日月，河汉冱而不寒，金石流而不热，疾雷破山而不惊，辨土不得惑，善人不得滥，盗贼不得劫，高古今于交臂，志毁誉于一吷，喜则与造物者为人，厌则出六极之外，不知死之可恶，生之可悦，虽视听不用耳目，在八荒之远，苟有介然之有，唯然之音，而近于眉腱。夫若然者，绰约若处子，肌肤若冰雪，吸风饮露，骑飞龙而游乎四海。乘白云而至于帝乡，彼且择日而登遐，气毋可袭，而天地可挈矣。有此道者，目击之妙，殆不容声，可得不可见，思之则征矞，可传而不可受，言之则啮鈌，故三问而三不知，四问而四不说也。嗟！此无他尔，或能曈焉，如初生之犊，魄焉如未孩之子，有口如鼻，有眼如耳，形如木槁，心如灰死，光耀至于无无，虚白生于止止，明如不垢之鉴，清如不杂之水，所谓深根固蒂，长生久视，不导引而寿千岁，厌世去而上仙者欤，不出乎吾心而已。
有物混成，先天地生。又曰：太极是生两仪，生生而不生，化化而不化，色色而未尝显，声声而未尝发，视之不见，听之不闻，瞻之在前，忽焉在后。故曰：常无欲以观其妙，常有欲以观其徼，此两者同出而异名，同谓之玄。玄之又玄，众妙之门。又曰：形而上者谓之道，举而措之天下之民，谓之事业，及其神降明出，圣生生成、不知成之者性继之者善也。失道而后德，失德而后仁，仁者见之谓之仁，智者见之谓之智，虽愚者预有焉。终身由之而不知其道者众矣！谁能出不由户？譬如饮食，鲜能知味，益甚易知，甚易行，特不失其赤子心而已。然操之则存，舍之则亡，出入无时，莫知其乡，而其热焦火，其寒凝冰，其疾俯仰之间，再抚四海之外，古人有言：道心惟微，人心惟危，惟精惟一，允执厥中。又言：喜怒哀乐之未发谓之中，发而皆中节谓之和，中也者，天下之大本，和也者，天下之达道，贤者过之，不肖者不及也。智者过之，愚者不及也。夫极高明而道中庸者，体性抱神，以游世俗之间，寂然不动，感而遂通天下之故，既独立而不改，周行而不殆，虽过者化，而所存者神，然显诸仁，藏诸用，鼓万物而不与圣人同忧，洗心退藏于密，而吉凶与民同患，盖废心而用形，有人之形，无人之情，毋意、毋必、毋固、毋我，而无已、无功、无名。所谓无可而无不可。无为而无不为，固有尸居而龙见，渊默而雷声者耶。故无言亦言，无所不言，而亦无所言。无知亦知，无所不知，而亦无所知，皆显道神德行耳。以此在下，素王玄圣之道，以此在上，帝王天子之德，此非天地之全，古人之大体，与其尘垢秕糠陶铸圣人绪余土苴，以治天下，亦吾心而已矣。