次明發心，為二：初標。次釋，為四：初、明所托之境。心不孤發，必托境生，故云先思所托之境，如十種發心等者，此指第一卷明五略中第一、發大心之文也。言十種者：一、推理；二、睹佛相；三、見神通；四、聞法；五、游土；六、見眾；七、見修行；八、見法滅；九、見過；十、見他苦。
各四解不同者，即十種發心一一皆生四教之解不同也。以發心僻越，萬行徒施，是故須以四解定之，使大小甄分，偏圓不濫。故輔行云：托境發心，隨推隨發。若論修行，初門不同，故章安云：聲聞以苦諦為首，緣覺以集諦為首，菩薩以道諦為首。此約三藏教而說。通教菩薩以界內滅諦為首，別教菩薩以界外道諦為首，圓教菩薩以界外滅諦為首。
乃至當分、跨節不同者，如上所明四解不同，即當分也。前三發心，意在圓頓，一實發心，即跨節也。故前文中觀教例云：隨教雖復若四若八，本意唯為顯一佛乘。又前所傳部別例云：下文雖有四教、八教、相待、絕待，皆為顯於圓頓一實。即此意也。釋簽云：當分，乃成今經相待義邊；跨節，乃成今經開權義邊。又云：兩義即與待絕二妙不殊。若依施權，即當分義；若據佛意，即跨節義。當分通於一代，於今便成相待，跨節唯在今經，佛意非適今也。雖則施權，意本在實，實即今經開麤顯妙。施權之時，其意既乃便在今經，是故佛意非適今也。
問：今此既是十乘之中第二發心，何得指前五略之中第一發心十種不同？
答：前依正消釋例，詳究文相例中，第五、廣略有無云：如發心中，顯數則廣，而文相略；後十法中，文相則廣，而顯數略。乃至云：雖互略無，義必之名耳。是故向云令於諸法純見法性，即是假立空、中之法性也。即見法性純是諸法，即是假立俗諦之法性也。總此三諦法性不出理事法性。理法性者，空、中也；事法性者，俗諦也。故輔行云：心性不動，假立中名；亡泯三千，假立空稱；雖亡而存，假立假號。
第十、料簡色心不二如何觀察。文為二：初、問。諸文中云色心不二者，約理融通也。觀內觀外者，約事立行也。今此乃是以理難事，故云色心不二。如何立觀，即是問於色心既乃無二無別，如何立觀觀於色心？為是約理故，色心不二，俱皆觀之？為是約事故，獨觀於色，單觀於心邪？然諸文中明所觀境有內有外，乃是約事而分別耳。今此亦是恐人不曉，是故乃引色心不二，約理融通，以難如何立於觀行也。
次答。文為二：初、明從理故，色心體一。心色一體者，內外理同也。理體既同，故無前後，以由心色皆是法界故也。
修觀下，次明從事故，觀心則易。文為二：初、明事理二觀，又為二：初、先明妙觀，又為二：初、總示事理二觀，先觀內心，此如止觀去丈就尺，去尺就寸之義也。輔行云：從廣之狹，正示境體。陰、界、入三，并可為境，寬漫難示，故促指的。略二就陰，如去丈就尺；略四從識，如去尺就寸。即唯觀心王也。是故當知，約理，雖則色心不二；約事，須分內外有殊。內外雖殊，皆可用觀。雖皆用觀，不無難易。何者？色既在外，觀之且難；心既在內，照之甚易。是故修觀於色心境，置難從易，必先內心。此明從易，故先內心，非謂外色不得觀察。何者？心色相對，一往分別雖有難易，若隨宜樂，則不可局。故涅盤云：能觀心性，名為上定。凈名經有，以至下文觀身實相，觀佛亦然。十六觀經觀於西方依正三輩，豈非心、佛、眾生三法，內、外、依、正皆可觀之乎？
然今文中但云修觀次第，必先內心，何以得知此是總示事、理二觀，先觀內心？下文云：夫觀心法，有事有理。驗知今文修觀次第，必先內心，乃是總示事、理二觀，先觀內心也。然內外之義，具如內外不二門說。但近故諸師所解不同：或云佛界為內，九界為外，引經己事、他事為證。或云己心名內，生佛名外。或云總在一念為內，別分色心為外，乃引止觀妙境文中法性為內，無明為外，及文句記釋佛入定，履歷法緣。履歷，即是歷事對境；法緣，即是內緣真理。遂立內境是占察經真如觀理，外境乃是唯識歷事。又謂止觀初觀陰入是真如，觀理下去九境是唯識歷事。或云生佛及以依報名之為外，自己心法名之為內，引觀音玄云：他，謂眾生、諸佛。自者，即心而具云云。
今謂諸文所觀內外雖復多涂，不出三種：一、約色心；二、約依正；三、約三法。初、約色心分內外者，識心為內，正報之色及依報色皆名為外。此如今文及四念處，約有情心并有情色及外依報三處明於色心內外也。
二、約依正分內外者，正報五陰色心名內，即以依報名之為外。此如前文第四、料簡中云外無情色，內身內心是也。外無情色者，依報也；內身內心者，正報也。
三、約三法分內外者，己心三千，名之為內，彼彼三千，名之為外。當知三千不出十界，十界不出眾生、諸佛，是則己心三千即己心生佛，彼彼三千即他生他佛。故知心法若未對於彼彼三千，則但約於色心、依正而分內外。若乃對於彼彼三千，是則自己色心、依正皆名為內，他生他佛彼彼依正皆名為外。故輔行云：縱知內心具三千法，不知我心遍彼三千，彼彼三千互遍亦爾。茍順凡情，生內外見。故觀音玄云：他，謂眾生、諸佛。自者，即心而具。故約三法分於內外，具含色心、依正內外也。
然內外不二門既乃標云凡所觀境，不出內外，其實從前色心門中，心、佛、眾生，己他而立，但色心門約於即理，故三法無差；而內外門約於事用，故分己他耳。故三法相望，不出己他，己他即是內外故也。所以內外各含色心、依正之法，是故謂之外，謂說彼依正、色心及一念無念唯內體三千也。且色心門云：他生他佛，彼彼境法。而內外門云：外謂托彼依正、色心。外既托彼依正、色心，內豈不具依正、能所？故彼內外不二門名，不可約於自己生佛心之色心，以分內外也。況復所觀內外之境，望於能觀不思議觀，全是無明陰入所收，何得引於法性為內，無明為外，而證之邪？斯乃偶見內外之語，便將類例所觀內外，不知止觀自約四性破內外見，而欲引例，其可得乎？且如內境圓修三觀豈可單破法性自生內見之計？外境三觀豈可單破無明他生外見之計？引此以證內外，既非所據，諸文亦皆訛錯，不能具破云云。
今此下文既云觀心有事有理，何得謂之內境乃是占察經中真如觀理？內心既乃有事有理，外境例之，豈不然乎？何得謂之外境乃是占察經中唯識歷事？若謂止觀初觀陰入是真如觀，下之九境是唯識觀者，常坐三昧、陰境十乘那破四性？既歷四性，推檢方悟，豈非事觀？下之九境若乃從理，唯達法性，豈非理觀？他謂理觀觀理造三千，事觀觀事造三千，且常坐十乘，初觀陰入，顯於本性三千三諦，遂引華嚴心造文證。輔行乃云：心造有二：一者、約理，造即是具；二者、約事，則論三世云云。并由理具，方有事用。那忽分割理具妙假、變造事用，以為真如、唯識二觀？是故須知理、事二觀皆顯理造及以事用即空即中。良由二觀發軫投足，雖於諸法有檢、不檢，至於悟理，無非三諦。故事、理二造與事、理二觀又不可同日而語也。以此而知，正名解義，其實難矣。具如十不二門、圓通記中委辨。