僧亮曰：此品答云何解滿字，及與半字義，廣上也。上說雖聞契經，不知佛性，聞涅盤經，知有佛性。十地聞說，猶尚髣髴。佛性始終，皆由經說，問以顯之也。
法瑤曰：上明佛性難見，十住猶不明了，唯佛能見。是則佛性之理滿足，以況滿字；非佛性者，皆非滿足，以況半字。又況無常教為半字，常教為滿字也。又惑之根本為半字，一切善為滿字也。
僧宗曰：上已廣因果，及廣流通，然以文理，合為經體，故此品廣文；鳥、月二喻，廣理也。文理既彰，於經無闕矣。
智秀曰：前品中，迦葉云：常我之名，不應為凡夫所得。佛舉王子為譬，明常我之名乃由佛有，是以迦葉因致此問：若常我之名由佛有者，未知其余名字復因誰有？所以言云何解滿字及半字所由也。
佛復告迦葉：所有種種異論至皆是佛說，非外道說。
道生曰：因上所言，凡夫所謂我者，本出於佛，今明外道所說，亦皆如是。然則文字語言當理者是佛，乖則凡夫，於佛皆成真實，於凡皆成俗諦也。
迦葉菩薩白佛言：世尊至然後能知是法非法。
僧宗曰：明非但常名為外道所竊，凡是一切記論、有益之言，皆從佛出也。傳云：十四是字，後者名音，字與音合，名為滿也。十四未滿，為半也。音字合故，有記論也。陰者，有為；實法，無為也。
智秀曰：此品有七段：第一、正答問；第二、列出十四音；第三、約四音結成字義；第四、明音所以得有差別，有十四音也；第五、明滿字、半字昇降相；第六、明知、不知相；第七、導領勸旨，佛即述也。此第一段有三翻：第一、佛先唱文字皆是佛說；第二、迦葉請釋根本；第三、佛廣說字之本義也。
迦葉菩薩復白佛言至即是如來金剛之身。
道生曰：彼之字義，名曰不盡，而指法身，今先據涅盤為端也。
僧亮曰：其義云何者，問其字體，亦問字義也。有十四音，此答字體也。傳云：胡本言字，不言音，譯人誤也。名涅盤者，此答字義也。佛說字意，本為涅盤，息有為之苦，說字之義也。常故不流者，釋音也。涅盤不為生滅所遷流也。
僧宗曰：傳譯云：十四音者，為天下音之本也。如善用宮商，於十四音中隨宜制語，是故為一切字本也。此中但有十二字，余二字零落不傳。相承云：悉曇二字是也。
智秀曰：此下第二段也。十四音，從惡阿有十二，合則為六也。從迦佉以下，有二十五音，以五為一，合則成五也。并前為十一音也。後有九音，耶羅等合三為一，復得成三，并為十四也。彼此不同，風俗有異，信之譯人耳。
是十四音，名曰字本至最為殊勝，是故名痾。
僧亮曰：言十四音，而所別，此是前後次第根本耳。迦呿此五字，是舌本音也。遮車此五字，舌中音也。吒侘此五字，舌端音也。多他此五字，是舌齒音也。波頗此五字，是唇音也。耶羅和此五字，是超聲也。下八字，皆是縮張含吐之異也。
曇纖曰：此二十五字，皆前十二字中出，下去諸字，皆不從出也。
耶者，是諸菩薩在在處處至有父母、妻子，是故名羅。
智秀曰：十四音訖此也。此中九字，為三音也。
魯流盧樓，如是四字至以是故名魯流盧樓。
僧亮曰：向來諸字，當字表義，今此四字，共表四義。四義者，謂三寶對法，三寶以善對惡也。對法者，以惡對惡，如調達三逆，種種為惡，起。
佛復告迦葉：善男子！鳥有二種至何以故？性真實故。
智秀曰：第一、總別六行體也。
迦葉白佛言：世尊！如是等物至乃至無我亦復如是。
僧宗曰：就明六行體中有三章：此第一，就偏教以明常、無常也。
寶亮曰：上來至此，總門明六行也。
智秀曰：此廣門中第二，先明常、無常也。
迦葉菩薩白佛言：世尊至是名鴛鴦、迦鄰提鳥。
僧宗曰：此第二階，寄真應以明我、無我也。至極法身，無有憂悲，即我義；見有憂悲，似如無我也。借無想天以為況也。無想天報，唯有四陰，不域其方所，雖無住處，要不得無也。近事尚難可知，況法身妙極耶？樹神依樹亦如是也。
智秀曰：廣門第二、明無我也。
復次，善男子！佛法猶如至第一微妙，壞諸行故。
僧宗曰：第三階，明苦樂也。
迦葉菩薩白佛言：世尊至異法是我，異法無我。
僧宗曰：寄因以辨六行也。明放逸則無常苦果，不放逸則常樂果也。長行釋偈，小不次第也。先釋放逸果，次釋不放逸果，次釋放逸因，次釋不放逸因也。非圣凡夫者，前已釋二家因果，今出其人也。
如人在地，仰觀虛空至如迦鄰提、鴛鴦等鳥。
僧宗曰：第三、就相待明六行也。以生死為下，佛果為上，以上知下，所以而常；下不知上，故無常也。寄譬明如來住智慧之上，見五道生死也。借譬以明見，而物情於譬生滯，故迦葉仰諮，以拂斯跡也。