尒時，欲、色界天眾復白佛言：世尊！大德善現，佛真弟子，隨如來生。所以者何？大德善現諸所說法，一切皆與空相應故。
尒時，善現告欲、色界諸天眾言：汝諸天眾，說我善現，佛真弟子，隨如來生，云何善現隨如來生？謂隨如來真如生故。所以者何？如來真如無來無去，善現真如亦無來去故，說善現隨如來生。如來真如即一切法真如，一切法真如即如來真如，如是真如無真如性，亦無不真如性，善現真如亦復如是，故說善現隨如來生。如來真如常住為相，善現真如亦復如是，故說善現隨如來生。如來真如無變異無分別，遍諸法轉，善現真如亦復如是，故說善現隨如來生。
如來真如無所罣礙，一切法真如亦無所罣礙，若如來真如，若一切法真如，同一真如，無二無別，無造無作，如是真如常真如相，無時非真如相。以常真如相，無時非真如相故，無二無別，善現真如亦復如是，故說善現隨如來生。如來真如於一切處無憶念無分別，善現真如亦復如是，故說善現隨如來生。如來真如無別異，不可得，善現真如亦復如是，故說善現隨如來生。
如來真如不離一切法真如，一切法真如不離如來真如，如是真如常真如相，無時非真如相，善現真如亦復如是，故說善現隨如來生。雖說隨生，而無所隨生，以善現真如不異佛故。如來真如非過去非未來非現在，一切法真如亦非過去非未來非現在，善現真如亦復如是，故說善現隨如來生。
過去真如即如來真如，如來真如即過去真如；未來真如即如來真如，如來真如即未來真如；現在真如即如來真如，如來真如即現在真如。若過去真如，若未來真如，若現在真如，若如來真如，同一真如，無二無別。
色真如即如來真如，如來真如即色真如；受想行識真如即如來真如，如來真如即受想行識真如。若色真如，若受想行識真如，若如來真如，同一真如，無二無別。
眼處真如即如來真如，如來真如即眼處真如；耳鼻舌身意處真如即如來真如，如來真如即耳鼻舌身意處真如。若眼處真如，若耳鼻舌身意處真如，若如來真如，同一真如，無二無別。
色處真如即如來真如，如來真如即色處真如；聲香味觸法處真如即如來真如，如來真如即聲香味觸法處真如。若色處真如，若聲香味觸法處真如，若如來真如，同一真如，無二無別。
眼界真如即如來真如，如來真如即眼界真如；耳鼻舌身意界真如即如來真如，如來真如即耳鼻舌身意界真如。若眼界真如，若耳鼻舌身意界真如，若如來真如，同一真如，無二無別。
色界真如即如來真如，如來真如即色界真如；聲香味觸法界真如即如來真如，如來真如即聲香味觸法界真如。若色界真如，若聲香味觸法界真如，若如來真如，同一真如，無二無別。
眼識界真如即如來真如，如來真如即眼識界真如；耳鼻舌身意識界真如即如來真如，如來真如即耳鼻舌身意識界真如。若眼識界真如，若耳鼻舌身意識界真如，若如來真如，同一真如，無二無別。
眼觸真如即如來真如，如來真如即眼觸真如；耳鼻舌身意觸真如即如來真如，如來真如即耳鼻舌身意觸真如。若眼觸真如，若耳鼻舌身意觸真如，若如來真如，同一真如，無二無別。
眼觸為緣所生諸受真如即如來真如，如來真如即眼觸為緣所生諸受真如；耳鼻舌身意觸為緣所生諸受真如即如來真如，如來真如即耳鼻舌身意觸為緣所生諸受真如。若眼觸為緣所生諸受真如，若耳鼻舌身意觸為緣所生諸受真如，若如來真如，同一真如，無二無別。
我真如即如來真如，如來真如即我真如；有情、命者、生者、養者、士夫、補特伽羅、意生、儒童、作者、受者、知者、見者真如即如來真如，如來真如即有情乃至見者真如。若我真如，若有情乃至見者真如，若如來真如，同一真如，無二無別。
布施波羅蜜多真如即如來真如，如來真如即布施波羅蜜多真如；凈戒、安忍、精進、靜慮、般若波羅蜜多真如即如來真如，如來真如即凈戒乃至般若波羅蜜多真如。若布施波羅蜜多真如，若凈戒乃至般若波羅蜜多真如，若如來真如，同一真如，無二無別。
內空真如即如來真如，如來真如即內空真如；外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空真如即如來真如，如來真如即外空乃至無性自性空真如。若內空真如，若外空乃至無性自性空真如，若如來真如，同一真如，無二無別。
真如真如即如來真如，如來真如即真如真如；法界、法性、不虛妄性、不變異性、平等性、離生性、法定、法住、實際、虛空界、不思議界真如即如來真如，如來真如即法界乃至不思議界真如。若真如真如，若法界乃至不思議界真如，若如來真如，同一真如，無二無別。
苦圣諦真如即如來真如，如來真如即苦圣諦真如；集滅道圣諦真如即如來真如，如來真如即集滅道圣諦真如。若苦圣諦真如，若集滅道圣諦真如，若如來真如，同一真如，無二無別。
四念住真如即如來真如，如來真如即四念住真如；四正斷、四神足、五根、五力、七等覺支、八圣道支真如即如來真如，如來真如即四正斷乃至八圣道真如。若四念住真如，若四正斷乃至八圣道真如，若如來真如，同一真如，無二無別。
四靜慮真如即如來真如，如來真如即四靜慮真如；四無量、四無色定真如即如來真如，如來真如即四無量、四無色定真如。若四靜慮真如，若四無量、四無色定真如，若如來真如，同一真如，無二無別。
八解脫真如即如來真如，如來真如即八解脫真如；八勝處、九次第定、十遍處真如即如來真如，如來真如即八勝處、九次第定、十遍處真如。若八解脫真如，若八勝處、九次第定、十遍處真如，若如來真如，同一真如，無二無別。
空解脫門真如即如來真如，如來真如即空解脫門真如；無相、無愿解脫門真如即如來真如，如來真如即無相、無愿解脫門真如。若空解脫門真如，若無相、無愿解脫門真如，若如來真如，同一真如，無二無別。
三乘十地真如即如來真如，如來真如即三乘十地真如；菩薩十地真如即如來真如，如來真如即菩薩十地真如。若三乘十地真如，若菩薩十地真如，若如來真如，同一真如，無二無別。
五眼真如即如來真如，如來真如即五眼真如；六神通真如即如來真如，如來真如即六神通真如。若五眼真如，若六神通真如，若如來真如，同一真如，無二無別。
佛十力真如即如來真如，如來真如即佛十力真如；四無所畏、四無礙解、大慈大悲大喜大舍、十八佛不共法真如即如來真如，如來真如即四無所畏乃至十八佛不共法真如。若佛十力真如，若四無所畏乃至十八佛不共法真如，若如來真如，同一真如，無二無別。
三十二大士相真如即如來真如，如來真如即三十二大士相真如；八十隨好真如即如來真如，如來真如即八十隨好真如。若三十二大士相真如，若八十隨好真如，若如來真如，同一真如，無二無別。
無忘失法真如即如來真如，如來真如即無忘失法真如；住舍性真如即如來真如，如來真如即住舍性真如。若無忘失法真如，若住舍性真如，若如來真如，同一真如，無二無別。
陀羅尼門真如即如來真如，如來真如即陀羅尼門真如；三摩地門真如即如來真如，如來真如即三摩地門真如。若陀羅尼門真如，若三摩地門真如，若如來真如，同一真如，無二無別。
預流果真如即如來真如，如來真如即預流果真如；一來、不還、阿羅漢果、獨覺菩提真如即如來真如，如來真如即一來果乃至獨覺菩提真如。若預流果真如，若一來果乃至獨覺菩提真如，若如來真如，同一真如，無二無別。
一切菩薩摩訶薩行真如即如來真如，如來真如即一切菩薩摩訶薩行真如；諸佛無上正等菩提真如即如來真如，如來真如即諸佛無上正等菩提真如。若一切菩薩摩訶薩行真如，若諸佛無上正等菩提真如，若如來真如，同一真如，無二無別。
一切智真如即如來真如，如來真如即一切智真如；道相智、一切相智真如即如來真如，如來真如即道相智、一切相智真如。若一切智真如，若道相智、一切相智真如，若如來真如，同一真如，無二無別。天眾當知！諸菩薩摩訶薩現證如是一切法真如，說名如來應正等覺。我於如是諸法真如能深信解，故說善現從如來生。
當說如是真如相時，於此三千大千世界諸山大地六種變動：東踴西沒，西踴東沒，南踴北沒，北踴南沒，中踴邊沒，邊踴中沒。尒時，欲界、色界天眾，復以天上栴檀香末、多揭羅香末、多摩羅香末，及以天上嗢鉢羅花、鉢特摩花、拘某陀花、奔荼利花，奉散如來及善現上，而白佛言：甚奇！如來！未曾有也。大德善現由真如故，隨如來生。
尒時，具壽善現便謂諸天眾言：諸天當知！然我善現不由色故，隨如來生；不由色真如故，隨如來生。不離色故，隨如來生；不離色真如故，隨如來生。不由受想行識故，隨如來生；不由受想行識真如故，隨如來生。不離受想行識故，隨如來生；不離受想行識真如故，隨如來生。如是乃至不由一切智故，隨如來生；不由一切智真如故，隨如來生。不離一切智故，隨如來生；不離一切智真如故，隨如來生。不由道相智、一切相智故，隨如來生；不由道相智、一切相智真如故，隨如來生。不離道相智、一切相智故，隨如來生；不離道相智、一切相智真如故，隨如來生。不由有為故，隨如來生；不由有為真如故，隨如來生。不離有為故，隨如來生；不離有為真如故，隨如來生。不由無為故，隨如來生；不由無為真如故，隨如來生。不離無為故，隨如來生；不離無為真如故，隨如來生。何以故？諸天眾！是一切法都無所有，諸隨生者、若所隨生、由此隨生、隨生時處皆不可得。
尒時，舍利子白佛言：世尊！諸法真如、法界、法性、不虛妄性、不變異性、平等性、離生性、法定、法住、實際、虛空界、不思議界皆最甚深。謂於此中色不可得，色真如亦不可得。何以故？此中色尚不可得，況有色真如可得。此中受想行識不可得，受想行識真如亦不可得。何以故？此中受想行識尚不可得，況有受想行識真如可得。如是乃至此中一切智不可得，一切智真如亦不可得。何以故？此中一切智尚不可得，況有一切智真如可得。此中道相智、一切相智不可得，道相智、一切相智真如亦不可得。何以故？此中道相智、一切相智尚不可得，況有道相智、一切相智真如可得。
佛言：舍利子！如是！如是！如汝所說，諸法真如乃至不思議界皆最甚深，所謂此中色不可得，色真如亦不可得。何以故？此中色尚不可得，況有色真如可得。如是乃至此中一切相智不可得，一切相智真如亦不可得。何以故？此中一切相智尚不可得，況有一切相智真如可得。
當說如是真如相時，二百苾芻諸漏永盡，心得解脫，成阿羅漢，復有五百苾芻尼眾遠塵離垢，於諸法中生凈法眼，五千菩薩生天人中得無生忍，六千菩薩諸漏永盡，心得解脫，成阿羅漢。
尒時，佛告舍利子言：今此眾中六千菩薩已於過去親近供養五百諸佛，一一佛所發弘誓愿，正信出家，雖修布施、凈戒、安忍、精進、靜慮，而不攝受般若波羅蜜多，遠離方便善巧，起別異想，行別異行。修布施時，作如是念：此是布施，此是施物，此是受者，我能行施。修凈戒時，作如是念：此是凈戒，此是罪業，此所護境，我能持戒。修安忍時，作如是念：此是安忍，此是忍障，此所忍境，我能安忍。修精進時，作如是念：此是精進，此是懈怠，此是所為，我能精進。修靜慮時，作如是念：此是靜慮，此是散動，此是所為，我能修定。彼不攝受般若波羅蜜多，遠離方便善巧，依別異想而行布施、凈戒、安忍、精進、靜慮別異之行。由別異想、別異行故，不得菩薩無別異想及失菩薩無別異行。由此因緣，不得入菩薩正性離生位，由不得入菩薩正性離生位故，得預流果，漸次乃至阿羅漢果。是故，舍利子！若菩薩摩訶薩雖有菩提道及有空、無相、無愿解脫門，而不攝受般若波羅蜜多及遠離方便善巧，便證實際，墮於聲聞或獨覺地。
尒時，具壽舍利子復白佛言：世尊！何因緣故，有聲聞乘或獨覺乘補特伽羅修空、無相、無愿之法，不攝受般若波羅蜜多，遠離方便善巧，便證實際，墮於聲聞或獨覺地；有菩薩乘補特伽羅修空、無相、無愿之法，攝受般若波羅蜜多，依方便善巧，雖證實際，而趣無上正等菩提？
佛言：舍利子！諸聲聞乘或獨覺乘補特伽羅遠離一切智智心，不攝受般若波羅蜜多，無方便善巧故，修空、無相、無愿之法，便證實際，墮於聲聞或獨覺地；諸菩薩乘補特伽羅不離一切智智心，攝受般若波羅蜜多，依方便善巧，大悲心為上首，修空、無相、無愿之法，雖證實際，而能入菩薩正性離生位，能證無上正等菩提。舍利子！譬如有鳥，其身長大，百踰繕那，或復二百、或復三百踰繕那量，而無有翅，是鳥或從三十三天投身而下，趣贍部洲，於其中路復作是念：我欲還上三十三天。舍利子！於汝意云何？是鳥能還三十三天不？
舍利子言：不也，世尊！不也，善逝！
佛告舍利子：是鳥中路或作是愿：至贍部洲，當令我身無損無惱。舍利子！於汝意云何？是鳥所愿可得遂不？
舍利子言：不也，世尊！不也，善逝！是鳥至此贍部洲時，其身決定有損有惱，或致命終，或鄰死苦。何以故？是鳥身大，從遠而墮，無有翅故。
佛言：舍利子！如是！如是！如汝所說。舍利子！有菩薩乘補特伽羅亦復如是，雖經無量無數大劫勤修布施、凈戒、安忍、精進、靜慮，亦修般若，求趣無上正等菩提，而不攝受般若波羅蜜多，遠離方便善巧，修空、無相、無愿之法，便證實際，墮於聲聞或獨覺地。何以故？舍利子！是菩薩乘補特伽羅遠離一切智智心，雖經無量無數大劫勤修布施、凈戒、安忍、精進、靜慮，亦修般若，而不攝受般若波羅蜜多，遠離方便善巧，遂墮聲聞或獨覺地。
舍利子！是菩薩乘補特伽羅雖念過去未來現在諸佛世尊所有戒蘊、定蘊、慧蘊、解脫蘊、解脫智見蘊，恭敬供養，隨順修行，而於其中執取相故，不能正解是諸如來應正等覺所有戒蘊、定蘊、慧蘊、解脫蘊、解脫智見蘊圓滿功德。是諸菩薩不能正解佛功德故，雖聞無上正等覺道及空、無相、無愿法聲，而依此聲執取其相，執取相已，回向無上正等菩提。此菩薩乘補特伽羅如是回向，不得無上正等菩提，墮於聲聞或獨覺地。何以故？舍利子！是菩薩乘補特伽羅由不攝受般若波羅蜜多及遠離方便善巧故，雖以種種所修善根回向無上正等菩提，而墮聲聞或獨覺地。
復次，舍利子！有菩薩乘補特伽羅從初發心，常不遠離一切智智心，大悲為上首，勤修布施、凈戒、安忍、精進、靜慮，亦修妙慧，攝受般若波羅蜜多，常不遠離方便善巧，雖念過去未來現在諸佛世尊所有戒蘊、定蘊、慧蘊、解脫蘊、解脫智見蘊，而不取相，雖修空、無相、無愿解脫門，亦不取相，雖念自他種種功德，與諸有情平等共有，回向無上正等菩提，亦不取相。舍利子當知！如是住菩薩乘補特伽羅直趣無上正等菩提，不墮聲聞及獨覺地。何以故？舍利子！是菩薩乘補特伽羅從初發心乃至究竟，常不遠離一切智智心，於一切時，大悲為上首，雖修布施、凈戒、安忍、精進、靜慮，亦修般若，而不取相，雖念過去未來現在諸佛世尊所有戒蘊、定蘊、慧蘊、解脫蘊、解脫智見蘊，亦不取相，雖修無上正等覺道及空、無相、無愿之法，亦不取相。
舍利子！是菩薩乘補特伽羅有方便善巧故，以離相心修行布施、凈戒、安忍、精進、靜慮及修般若波羅蜜多，如是乃至以離相心修行一切智、道相智、一切相智，由斯定證所求無上正等菩提。
尒時，舍利子白佛言：世尊！如我解佛所說義者，若菩薩摩訶薩從初發心乃至究竟，攝受般若波羅蜜多，常不遠離方便善巧，是菩薩摩訶薩鄰近無上正等菩提。所以者何？是菩薩摩訶薩從初發心乃至究竟，都不見有少法可得，謂若能證、若所證、若證處、若證時、若由此證都不可得，所謂若色、若受想行識，如是乃至若一切智、若道相智、一切相智都不可得。
復次，世尊！有菩薩乘諸善男子善女人等，不攝受般若波羅蜜多，遠離方便善巧，而求無上正等菩提，當知彼於所求無上正等菩提疑惑猶豫或得不得。所以者何？是菩薩乘諸善男子善女人等，不攝受般若波羅蜜多，遠離方便善巧故，於所修行布施、凈戒、安忍、精進、靜慮、般若波羅蜜多皆取其相，如是乃至於所修行一切智、道相智、一切相智皆取其相。由此因緣，是菩薩乘諸善男子善女人等，皆於無上正等菩提疑惑猶豫或得不得。
是故，世尊！若菩薩摩訶薩欲證無上正等菩提，決定不應遠離般若波羅蜜多方便善巧。是菩薩摩訶薩安住般若波羅蜜多方便善巧，用無所得而為方便，以無相俱行心，應修布施波羅蜜多，應修凈戒、安忍、精進、靜慮、般若波羅蜜多，如是乃至以無相俱行心，應修一切智，應修道相智、一切相智。若菩薩摩訶薩安住般若波羅蜜多方便善巧，用無所得而為方便，以無相俱行心，修行如是一切佛法，必獲無上正等菩提。
尒時，欲界、色界天眾俱白佛言：諸佛無上正等菩提極難信解，甚難證得。所以者何？諸菩薩摩訶薩於一切法自相、共相皆應證知，乃能獲得所求無上正等菩提，而諸菩薩摩訶薩眾所知法相都無所有，皆不可得。
尒時，佛告諸天眾言：如是！如是！如汝所說。諸佛無上正等菩提極難信解，甚難證得。諸天當知！我亦現覺一切法相，證得無上正等菩提，而都不得勝義法相，可說名為此是能證、此是所證、此是證處、此是證時、由此而證。所以者何？以一切法畢竟凈故，有為無為畢竟空故，由斯無上正等菩提極難信解，甚難證得。
尒時，具壽善現白佛言：世尊！如佛所說諸佛無上正等菩提極難信解，甚難證得，如我思惟佛所說義，諸佛無上正等菩提極易信解，甚易證得。所以者何？若能信解無法能證、無法所證、無有證處、無有證時，亦無由此而有所證，則能信解諸佛無上正等菩提。若有證知無法能證、無法所證、無有證處、無有證時，亦無由此而有所證，則能證得所求無上正等菩提。何以故？以一切法皆畢竟空，畢竟空中都無有法可名能證，可名所證，可名證處，可名證時，可名由此而有所證。所以者何？以一切法性相皆空，若增若減，都無所有，皆不可得。由此因緣，諸菩薩摩訶薩常所修行布施、凈戒、安忍、精進、靜慮、般若波羅蜜多，都無所有，皆不可得，如是乃至一切智、道相智、一切相智，都無所有，皆不可得。諸菩薩摩訶薩所觀諸法，若有色若無色、若有見若無見、若有對若無對、若有漏若無漏、若有為若無為，都無所有，皆不可得。由此因緣，我思惟佛所說義趣，諸佛無上正等菩提極易信解，甚易證得，諸菩薩摩訶薩不應於中謂難信解及難證得。所以者何？色，色自性空；受想行識，受想行識自性空。如是乃至一切智，一切智自性空；道相智、一切相智，道相智、一切相智自性空。若菩薩摩訶薩能於如是自性空義深生信解，無倒而證，便得無上正等菩提。
時舍利子語善現言：由此因緣，諸佛無上正等菩提極難信解，甚難證得。所以者何？諸菩薩摩訶薩觀一切法都無自性，皆如虛空。譬如虛空，不作是念：我當信解疾證無上正等菩提。諸菩薩摩訶薩亦應如是，不作是念：我當信解疾證無上正等菩提。何以故？諸法皆空，與虛空等，諸菩薩摩訶薩要能信解諸法皆空，與虛空等，無倒而證，乃得無上正等菩提。若菩薩摩訶薩信解諸法與虛空等，便於無上正等菩提易生信解，易證得者，則不應有殑伽沙等菩薩摩訶薩擐大功德鎧，發趣無上正等菩提，於其中間而有退屈，故知無上正等菩提極難信解，甚難證得。
時具壽善現謂舍利子言：舍利子！於意云何？色於佛無上正等菩提有退屈不？
舍利子言：不也，善現！
舍利子！於意云何？受想行識於佛無上正等菩提有退屈不？
舍利子言：不也，善現！
舍利子！於意云何？乃至一切智於佛無上正等菩提有退屈不？
舍利子言：不也，善現！
舍利子！於意云何？道相智、一切相智於佛無上正等菩提有退屈不？
舍利子言：不也，善現！
舍利子！於意云何？色真如於佛無上正等菩提有退屈不？
舍利子言：不也，善現！
舍利子！於意云何？受想行識真如於佛無上正等菩提有退屈不？
舍利子言：不也，善現！
舍利子！於意云何？乃至一切智真如於佛無上正等菩提有退屈不？
舍利子言：不也，善現！
舍利子！於意云何？道相智、一切相智真如於佛無上正等菩提有退屈不？
舍利子言：不也，善現！
舍利子！於意云何？離色，有法於佛無上正等菩提有退屈不？
舍利子言：不也，善現！
舍利子！於意云何？離受想行識，有法於佛無上正等菩提有退屈不？
舍利子言：不也，善現！
舍利子！於意云何？乃至離一切智，有法於佛無上正等菩提有退屈不？
舍利子言：不也，善現！
舍利子！於意云何？離道相智、一切相智，有法於佛無上正等菩提有退屈不？
舍利子言：不也，善現！
舍利子！於意云何？離色真如，有法於佛無上正等菩提有退屈不？
舍利子言：不也，善現！
舍利子！於意云何？離受想行識真如，有法於佛無上正等菩提有退屈不？
舍利子言：不也，善現！
舍利子！於意云何？乃至離一切智真如，有法於佛無上正等菩提有退屈不？
舍利子言：不也，善現！
舍利子！於意云何？離道相智、一切相智真如，有法於佛無上正等菩提有退屈不？
舍利子言：不也，善現！
舍利子！於意云何？諸法真如於佛無上正等菩提有退屈不？
舍利子言：不也，善現！
舍利子！於意云何？諸法法界、法性、不虛妄性、不變異性、平等性、離生性、法定、法住、實際、虛空界、不思議界於佛無上正等菩提有退屈不？
舍利子言：不也，善現！
舍利子！於意云何？離諸法真如，有法於佛無上正等菩提有退屈不？
舍利子言：不也，善現！
舍利子！於意云何？離諸法法界、法性、不虛妄性、不變異性、平等性、離生性、法定、法住、實際、虛空界、不思議界，有法於佛無上正等菩提有退屈不？
舍利子言：不也，善現！
尒時，具壽善現白舍利子言：若一切法都無所有，皆不可得，說何等法可於無上正等菩提而有退屈？
時舍利子語善現言：如仁者所說，無生法忍中，都無有法，亦無菩薩可於無上正等菩提說有退屈。若尒，何故佛說三種住菩薩乘補特伽羅但應說一？又如仁說，應無三乘菩薩差別，唯應有一正等覺乘。
時滿慈子白舍利子言：應問尊者善現：為許有一菩薩乘不？然後可難：應無三乘建立差別，唯應有一正等覺乘。
時舍利子問善現言：為許有一菩薩乘不？
時具壽善現謂舍利子言：舍利子！於意云何？一切法真如中，為有三種住菩薩乘補特伽羅差別相不？謂有退住聲聞乘者，或有退住獨覺乘者，或有證得無上乘者。
舍利子言：不也，善現！
舍利子！於意云何？一切法真如中，為有三乘菩薩異不？
舍利子言：不也，善現！
舍利子！於意云何？一切法真如中，為實有一定無退屈菩薩乘不？
舍利子言：不也，善現！
舍利子！於意云何？一切法真如中，為實有一正等覺乘諸菩薩不？
舍利子言：不也，善現！
舍利子！於意云何？諸法真如有一、有二、有三相不？
舍利子言：不也，善現！
舍利子！於意云何？一切法真如中，為有一法或一菩薩而可得不？
舍利子言：不也，善現！
時具壽善現謂舍利子言：若一切法都無所有，皆不可得，云何舍利子可作是念，言如是菩薩於佛無上正等菩提定有退屈，如是菩薩於佛無上正等菩提定無退屈，如是菩薩於佛無上正等菩提說不決定，如是菩薩是聲聞乘，如是菩薩是獨覺乘，如是菩薩是正等覺乘，如是為三，如是為一？舍利子！若菩薩摩訶薩於一切法都無所得，於一切法真如亦能善信解都無所得，於諸菩薩亦無所得，於佛無上正等菩提亦無所得，當知是為真菩薩摩訶薩。舍利子！若菩薩摩訶薩聞說如是諸法真如不可得相，其心不驚、不恐、不怖、不疑、不悔、不退、不沒，是菩薩摩訶薩速證無上正等菩提，於其中間定無退屈。