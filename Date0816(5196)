師諱正受，字虛中，號雷庵。出蘇之常熟邵氏。年十六，肄儒業，因游邑之慧日寺，與主僧心鑒語，異其敏慧，類若夙習，乃曰：世境虛幻，百年一瞬，讀世書選官，盍若究出世法以選佛邪？
師善其言，毅欲超俗，坐孤養母，懷不敢發，居郁郁若有失，母怪而詰之，具道所以，頗難之，師遂舉偈曰：
唱徹黃鍾宮，吹成大石調，
萬古絕知音，驢揀濕處尿。
母知其志不可奪，即赴愬於外祖，祖贊成之，俾禮鑒薙落登具。游方，首見應庵華於天，機緣不契。回凈慈，依月堂昌，昌峭峻，少許可，識師於室中，留侍左右。一旦，指續燈謂嘆曰：佛祖之道，潛通廣被，曾何僧俗之間，是書獨取於比丘，而於王侯、士庶、尼師，皆遺而不錄。燈雖曰續，如照之不普，何爾盍為？掇所闕遺，抉具宗眼者備成之，普燈之作，遂權與矣。
尋謁無庵全於道場，瞎堂遠於虎丘仁堂。住中竺，延寘上首。未幾還里，真查梨王化萬壽，一見相得，俾之分座說法，師視之不屑。慶元之初，泛霅過都，憩湖上之壽星院。翛然反關，邈與世接，愚時獲摳衣，即進請益，竊謂：達磨西來，直指人心，見性成佛，不立文字。及傳二祖，付楞伽四卷，以印佛心，非文字而何？愿袪其惑。
師開示善巧，疑情冰釋，因言：是經蘊奧，讀者尚不能句，請為詮辨，以幸來學，當為鋟梓。師乃欣然發揮義趣。又因寂音所著楞嚴，厘正補葺，廣為合論，繼踐月堂之屬，成普燈三十卷。
歲十七遷而絕編，表進于朝，三書咸板行于世。又藏經四大部，華嚴居一焉。李長者復衍而論之，文富義博，鮮有能終誦者。師乃括擿摳要，芟夷冗長，貫八十卷之經，兼四十卷之論，束為三卷。言約理詣，如措諸掌，悉蒙指授。
師天資純至，識見超卓，以闡教弘宗為心，斥遠聲利，故屢卻名剎之招，方遁跡藏密，庵居咕郊。乃以嘉定改元，歲在戊辰，示微疾，索筆書偈，奄忽而逝，時十一月二十八日也，壽六十三，臘四十七。
月日平江府報恩光孝禪寺臣僧正受謹昧死上書皇帝陛下。臣聞孤山智圓之言曰：吾道如鼎也，三教如足也，足一虧而鼎覆焉。臣嘗慕其人，稽其說，乃知儒之為教，其要在誠意；道之為教，其要在虛心；釋之為教，其要在見性。誠意也、虛心也、見性也，異名同體，究厥依歸，無適而不與此道會。圣帝明王以精一相授，元默躬行，亦豈外是智圓其知言哉？然釋氏見性之道，自如來於三藏所詮之外，乃以先佛一心法印，付上足飲光，有飲光至達磨，凡二十八傳，達磨西來，至于曹溪，是為六祖，合而言之，為三十有三，如燈傳燈，光光相續，故付法藏傳曰：以此慧燈，次第傳授。
自達磨而來，則此燈分輝廣照，雖佛、祖，不可得而掩蔽矣。不可得而掩蔽，則往往其人謂之流通，其語謂之總持。總持之為言也，則有佛、祖之異。以佛而言者，謂之結集，即尊者阿難是矣；以祖而言者，謂之編錄，即沙門道原是矣。
若夫世尊以青蓮目顧視飲光，飲光但一微笑；達磨命門弟子各言其所得，二祖唯禮三拜，其旨固不可以語言結集編錄，然顧視而微笑，扣問而作禮，蓋亦心傳冥契之跡耳。發明後學，自茲而始，孰謂不可以集錄哉？維其金章玉句，歷涉梁隋之來，雖嘗間著於簡編，尚亦未精於筆削，故不能表表暴白于世。
至我宋勃興，圣圣相繼，祖述既彰於洪烈，睿證咸極於法源，繇是七佛之微言，諸祖之奧旨，粲然備見乎！龍藏瑯函之間，則三燈是巳。臣頃侍凈慈佛行禪師道昌，一日，指續燈錄，喟然謂臣曰：三草二木之不同，及其受潤則一也。彼之云潤者，即此之被照也。夫燈之明，等及一切，初不擇物而照，何獨收於比丘，而遺於帝王、公卿、師尼、道俗耶？如梁武帝問圣諦於達磨，即棄有為；唐肅宗請塔樣於國師，後明深旨;裴休契機於黃檗；白居易悟心於鳥窠；丹霞出於名儒；龐蘊生於俗俚；古之劉鐵磨、末山尼、靈照女、凌行婆，皆載之諸集，系之祖圖，獨是錄未嘗及之。燈雖曰續，惜其照之不普，汝能擇正悟，抉宗眼，以補其遺，則我志也。靈隱佛海禪師慧遠亦嘗督臣為之，臣因自惟：祝發入道，安逸林下，微此無以仰報圣君、賢臣天覆海涵之恩。即佩服二師之訓，繇昔之今，凡三燈之所不與者，莫不旁搜曲取，會粹考核，於十有七年，攟
摭以成是書，垂三十卷，目錄三卷，擬命其題曰嘉泰普燈錄。謂既備於眾機，庶可名之以普。況其間登載圣朝太宗皇帝至孝宗皇帝宸音圣訓，及熙世名臣見道因緣，按諸奏對等錄，紀述頗詳，而傳、廣、續三燈調未始有。
臣伏睹景德之初，宣慈禪師道原所進傳燈錄，真宗皇帝有旨，命翰林楊億撰序以賜。天圣之初，駙都尉李遵勉所進廣燈錄，仁宗皇帝親制序以賜。建中靖國之初，佛國禪師惟白所進續燈錄，徽宗皇帝亦親制序以賜。為其道可以參贊化育，啟迪生民，故得膺上圣之發揮，為有國之靈鎮。臣顧惟：何幸而是書復得際遇於陛下成第四燈。
夫以傳燈二十年之後而有廣燈，廣燈七十九年之後而有續燈，續燈百有一年之後而有普燈，非天所相，曷其使然！恭惟皇帝陛下法天剛健，履道希夷，丕承無疆之休，增錫有永之祚。會三教同歸於至治，建皇極益宣於重光，典御萬方，宏濟群品，自然玉燭調，金輪統，車書同，民物阜。佛法於今正賴陛下舉而振之，譬如大功德天清凈摩尼寶珠雨於陛下之手，罔不稱慶。普燈之行，茲維其時。
臣謹繕寫，嚴為兩封，躬詣登聞撿院投進。伏望陛下尚憶靈山付囑之切，仰稽列圣外護之隆，有彰千載之逢，略賜乙夜之覽。乞詔景德、天圣、建中靖國故事，特攄睿斷，錫以序文，冠于卷首，俾祖門微旨增重於將來，流芳於不朽。仍乞降付福州東禪寺，與大藏一就刊行，庶幾佛法、帝道萬世同昌，顧不盛歟！臣安敢不揆狂僭，妄擬前修，仰希圣制，以干鈇鉞之誅。誠以生逢昌運，蒙被至化，念佛祖之傳授，慮載迷之闕遺，機動籟鳴不能自已，趑趄退縮至于再三。是以藉藁山樊，冒昧塵獻，尚冀頒行，式裨宗教，寔為法門莫大之幸。倘臣秘之行篋，不過一私書耳，此燈何自而普哉？持此一毫善力，恭祝兩宮圣壽無疆，國祚延鴻，天眷綿衍，實臣之至禱至愿！忤犯宸嚴，罪在不赦，臣下情無任激切，屏營之至。