昔風穴和尚謂首山曰：不幸臨濟之道，至吾將墜于地矣！觀此一眾，雖敏者多，見性者少。吾雖望子之久，猶恐耽著此經，不能放舍。風穴高提祖印，向千圣頂上下者一著，不妨嶮峻。其奈首山言前領旨，格外明宗，直下承當，不存毫發。洎風穴上堂，舉世尊以青蓮目顧視大眾，而首山宏機捷出，拂袖便行，如淵之深，岳之聳，所謂唱愈高，而和愈峻也。汾陽禪師，出首山之門，弄西河師子，奮出窟爪牙，哮吼一聲，群魔屏迹；梵僧請法，即為敷揚，戛玉鏗金，超聞離見，六人大器，具在典章，耀古騰今，叢林標格。家法來從有自，正音其可無傳？在昔雖已刊行，歲久遂成湮沒。天臺子聰首座，靈機夙契，宗匠親承，慨祖室之長冥，惜真風之不振，握驪珠擬澂滄海，執慧斧欲伐邪林，募緣重刊，垂惠後學。余嘉其志，故發緒言，希聞見而樂從，庶有光于祖道者也。
一華一葉，直指單傳之妙旨，自林際傳入汾陽手中，如持一尺之鏡，容納萬象森羅，量內量外，何曾見有虛空之廣，云天之高，日月之明，毛芥堆突之細之大者也？怒雷分開泰華，摩竭大魚吸乾四大海水，當門師子咬斷一切衲僧命根，十智同真，塞斷一切衲僧咽喉唇吻，此猶是將無作有，游戲三昧邊事。不落文字語言已前，敲唱雙行底句，若非直下兒孫向印板上打出定道，局在一隅，而大機大用超然如恒河沙數。木石首座之功，豈浪施也哉？
胡僧金錫光，為法到汾陽。六人成大器，勸請為敷揚。伸出西河爪距，抉破古今窠臼，義天無滓，心鏡無痕。圓如明月珠，快似金剛劍，一斬一切斬，一斷一切斷。上無攀仰，下絕己躬，常光現前，壁立萬仞。木石首座重行刊鏤，廣其流通，療狂子之多疑，救達人之少悟。
謂汾陽實有此錄，臨濟一宗掃土而盡；謂汾陽實無此錄，臨濟一宗掃土而盡。且作麼生入得汾陽門，見得汾陽人？直下平坦去也。
汾陽為聰公排闥，而起濟北之道，遂昌奮返嚬呻，驚□□勝，是為西河獅子。遺言行世，觀者不翅如飲鳩，中者必死。舊板磨滅，世方幸其毒息，木石聰首座復刊而新之，流毒滋甚。慨今而後，曾不知其飲而致於中，中而致於必死者，幾何人矣？
昔者白象降生，教興於權實；青蓮視瞬，義著於師承。厥後只履西歸，一花東布，世系聯續，開悟寖廣。然而根器各異，宗致迭舉。少林之嗣既分皮髓之淺深，大寂之徒亦著心眉之階級。雖攪為一呼，匪酥、酪、醍醐之殊。然列彼三車，推羊、鹿、大牛之別。趨覺城而固有淹速，非智眼而孰克炤明？
汾州大中寺太子禪院長老釋善昭者，本太原人，積習聞薰，孤貞絕俗。自去飾受具，即杖策巡方，所至少留，隨機叩發，歷參知識七十一員，最後受印於汝州南院省念，遂法裔。念出風穴沼，沼嗣先南院顒，顒嗣興化獎，
嗣臨際玄，玄嗣黃檗運，運嗣百丈海，海出馬祖，祖出南岳讓，讓為曹溪嫡子，自曹谿至師，凡十一世。
師既投鍼臨汝，分燈摩竭，衣珠內炳，潮音尚秘，薄言湘楚，依止林樾，道俗歸慕，名聲普聞。長沙守張侯茂宗以四大寺命師擇居，北抵襄沔，止白馬山。郡牧劉公昌言躬詣頂謁，延住蘭若，前後八請，皆不之諾。淳化四年，西河緇素千余人協心削牘，遣沙門契聰詣白馬山，迎至其郡，遂爾留憩。攝伽梨而登席，揮犀柄以談空。毘耶凈名宴坐，罔離於空室；廬峰慧遠送迎，不越於虎谿。凈眾駢臻，法韻雄震，而師愿力勇猛，學解淹博，周游湖嶺，探索筌蹄，效徧參於善財，同多聞於慶喜。
若乃江西即心之誨，而歸於無物；石頭全提之句，而謂之真吼；南泉捭闔而自得，引發上機；趙州縱奪而有端，摧伏異見；洞山之建立五位，回互以彰；仰山之分列諸勢，游戲無礙；雪峰應接之眼，啐啄同時；云門揚攉之言，藥石苦口，咸達其要，悉舉其綱。至如大用現前，纖塵不立，諸法皆泯，四句迥超，蓋有黃檗之迅機，臨際之妙脈。三玄三要，在掌握之所施；二主二賓，與盲瞑而何異？是為正路，直造上乘。師之所證，踰於格量，非齊肩於佛慧，曷染指於禪味哉？
予刳心彌久，感疾無損，靜慮冥默，世緣紛染。守郡楚北，恪居官次，而師遐遣清侶，躬裁尺訊，謂廣內集錄載師之辭句，既參於刊綴汝海答問，陪師之法屬，且聯其宗派，邈同風於千里，遽授書之一編。法興、智深二上人飛錫實勤，巽床甚謹，述邑子之意，愿永南宗之旨。屬圖鏤版，邈求冠篇，賞音相從，重胝忘苦，幸煩襟之微釋，因濡翰以塞請云爾。