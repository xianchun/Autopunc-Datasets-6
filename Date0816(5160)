即日烝溽，不審燕處悠然，放曠自如，無諸魔撓否？日用四威儀內與狗子無佛性話一如否？於動靜二邊能不分別否？夢與覺合否？理與事會否？心與境皆如否？老龐云：心如境亦如，無實亦無虛。有亦不管，無亦不拘。不是圣賢，了事凡夫。若真個作得個了事凡夫，釋迦、達磨是甚麼泥團土塊？三乘十二分教是甚麼熱盌鳴聲？公既於此個門中自信不疑，不是小事，要須生處放教熟，熟處放教生，始與此事少分相應耳。
往往士大夫多於不意中得個瞥地處，卻於如意中打失了，不可不使公知。在如意中須時時以不如意中時節在念，切不可暫忘也。但得本，莫愁末。但知作佛，莫愁佛不解語。這一著子，得易守難，切不可忽，須教頭正尾正，擴而充之，然後推己之余以及物。左右所得，既不滯在一隅，想於日用中，不著起心管帶，枯心忘懷也。
近年已來，禪道佛法衰弊之甚。有般杜撰長老，根本自無所悟，業識茫茫，無本可據，無實頭伎倆收攝學者，教一切人如渠相似，黑漆漆地緊閉卻眼，喚作默而常照。彥沖被此輩教壞了，苦哉！苦哉！這個話，若不是左右悟得狗子無佛性，徑山亦無說處。千萬捋下面皮，痛與手段，救取這個人，至懇至禱！
然有一事亦不可不知，此公清凈自居，世味澹薄，積有年矣，定執此為奇特，若欲救之，當與之同事，令其歡喜，心不生疑，庶幾信得及，肯轉頭來，凈名所謂先以欲鉤牽，後令入佛智是也。黃面老子云：觀法先後，以智分別。是非審定，不違法印。次第建立無邊行門，令諸眾生斷一切疑。此乃為物作則，萬世楷模也。況此公根性與左右迥不同，生天定在靈運前，成佛定在靈運後者也。
此公決定不可以智慧攝，當隨所好攝，以日月磨之，恐自知非，忽然肯舍亦不可定。若肯轉頭來，卻是個有力量底漢，左右亦須退步，讓渠出一頭始得。比暐禪歸，錄得渠答紫巖老子一書，山僧隨喜讀一徧，贊嘆歡喜累日，直是好一段文章，又似一篇大義，末後與之下個謹對，不識左右以謂如何？
昔達磨謂二祖曰：汝但外息諸緣，內心無喘，心如墻壁，可以入道。
二祖種種說心說性，俱不契。一日，忽然省得達磨所示要門，遽白達磨曰：弟子此回始息諸緣也。
達磨知其已悟，更不窮詰，只曰：莫成斷滅去否？
曰：無。
達磨曰：子作麼生？
曰：了了常知故，言之不可及。
達磨曰：此乃從上諸佛諸祖所傳心體，汝今既得，更勿疑也。
彥沖云：夜夢晝思，十年之間未能全克，或端坐靜默，一空其心，使慮無所緣，事無所托，頗覺輕安。
讀至此，不覺失笑，何故？既慮無所緣，豈非達磨所謂內心無喘乎？事無所托，豈非達磨所謂外息諸緣乎？二祖初不識達磨所示方便，將謂外息諸緣，內心無喘，可以說心說性，說道說理，引文字證據，欲求印可。所以達磨一一列下，無處用心，方始退步思量，心如墻壁之語，非達磨實法，忽然於墻壁上頓息諸緣，即時見月亡指，便道：了了常知故，言之不可及。此語亦是臨時被達磨拶出底消息，亦非二祖實法也。
杜撰長老輩既自無所證，便逐旋捏合，雖教他人歇，渠自心火熠熠，晝夜不停，如欠二稅百姓相似。彥沖卻無許多勞攘，只是中得毒深，只管外邊亂走，說動說靜，說語說默，說得說失，更引周易、內典硬差排和會，真是為他閑事長無明，殊不思量一段生死公案未曾結絕，臘月三十日作麼生折合去？不可眼光欲落未落時，且向閻家老子道：待我澄神定慮少時，卻去相見，得麼？
當此之時，縱橫無礙之說亦使不著，心如木石亦使不著，須是當人生死心破始得。若得生死心破，更說甚麼澄神定慮？更說甚麼縱橫放蕩？更說甚麼內典外典？一了一切了，一悟一切悟，一證一切證，如斬一結絲，一斬一時斷。證無邊法門亦然，更無次第。
左右既悟狗子無佛性話，還得如此也未？若未得如此，直須到恁麼田地始得。若已到恁麼田地，當以此法門興起大悲心，於逆順境中和泥合水，不惜身命，不怕口業，拯拔一切，以報佛恩，方是大丈夫所為。若不如是，無有是處。
彥沖引孔子稱易之為道也屢遷，和會佛書中應無所住而生其心為一貫；又引寂然不動與土木無殊，此尤可笑也。向渠道：欲得不招無間業，莫謗如來正法輪。故經云：不應住色生心，不應住聲香味觸法生心。謂此廣大寂滅妙心不可以色見聲求。應無所住，謂此心無實體也；而生其心，謂此心非離真而立處，立處即真也。孔子稱易之為道也屢遷，非謂此也。屢者，薦也，遷者，革也，吉兇悔吝生乎動，屢遷之旨，返常合道也，如何與應無所住而生其心合得成一塊？彥沖非但不識佛意，亦不識孔子意。左右於孔子之教出沒如游園觀，又於吾教深入閫域，山野如此杜撰，還是也無？故圭峰云：元亨利貞，乾之德也，始於一氣；常樂我凈，佛之德也，本乎一心。專一氣而致柔，修一心而成道。
此老如此和會，始於儒釋二教，無偏枯，無遺恨。彥沖以應無所住而生其心與易之屢遷大旨同貫，未敢相許。若依彥沖差排，則孔夫子與釋迦老子煞著買草鞋始得。何故？一人屢遷，一人無所住，想讀至此，必絕倒也。
令兄寶學公初未嘗知管帶忘懷之事，信手摸著鼻孔，雖未盡識得諸方邪正，而基本堅實，邪毒不能侵，忘懷管帶在其中矣。若一向忘懷管帶，生死心不破，陰魔得其便，未免把虛空隔截作兩處，處靜時受無量樂，處鬧時受無量苦。
要得苦樂均平，但莫起心管帶，將心忘懷，十二時中放教蕩蕩地。忽爾舊習瞥起，亦不著用心按捺，只就瞥起處看個話頭：狗子還有佛性也無？無。正恁麼時，如紅鑪上一點雪相似，眼辦手親者一逴逴得，方知懶融道恰恰用心時，恰恰無心用。曲談名相勞，直說無繁重。無心恰恰用，常用恰恰無。今說無心處，不與有心殊，不是誑人語。
昔婆修盤頭常一食不臥，六時禮佛，清凈無欲，為眾所歸。二十祖闍夜多將欲度之，問其徒曰：此徧行頭陀能修梵行，可得佛道乎？
其徒曰：我師精進如此，何故不可？
闍夜多曰：汝師與道遠矣！設苦行歷於塵劫，皆虛妄之本也。
其徒不憤，皆作色厲聲，謂闍夜多曰：尊者蘊何德行而譏我師？
闍夜多曰：我不求道，亦不顛倒；我不禮佛，亦不輕慢；我不長坐，亦不懈怠；我不一食，亦不雜食；我不知足，亦不貪欲；心無所希，名之曰道。
婆修聞已，發無漏智。所謂先以定動，後以智拔也。杜撰長老輩教左右靜坐等作佛，豈非虛妄之本乎？又言：靜處無失，鬧處有失。豈非壞世間相而求實相乎？若如此修行，如何契得懶融所謂今說無心處，不與有心殊？請公於此諦當思量看。婆修初亦將謂長坐不臥可以成佛，才被闍夜多點破，便於言下知歸，發無漏智，真是良馬見鞭影而行也。
眾生狂亂是病，佛以寂靜波羅蜜藥治之，病去藥存，其病愈甚。拈一放一，何時是了？生死到來，靜鬧兩邊都用一點不得。莫道鬧處失者多，靜處失者少，不如少與多、得與失、靜與鬧，縛作一束，送放他方世界，卻好就日用非多非少，非靜非鬧，非得非失處略提撕看是個甚麼？
無常迅速，百歲光陰一彈指頃便過也，更有甚麼閑工夫理會得，理會失，理會靜，理會鬧，理會多，理會少，理會忘懷，理會管帶？石頭和尚云：謹白參玄人，光陰莫虛度。這一句子，開眼也著，合眼也著，忘懷也著，管帶也著，狂亂也著，寂靜也著。此是徑山如此差排，想杜撰長老輩別有差排處也。咄！且置是事。
左右做靜勝工夫，積有年矣，不識於開眼應物處得心地安閑否？若未得安閑，是靜勝工夫未得力也。若許久猶未得力，當求個徑截得力處，方始不辜負平昔許多工夫也。平昔做靜勝工夫，只為要支遣個鬧底，正鬧時卻被鬧底聒擾自家方寸，卻似平昔不曾做靜勝工夫一般耳。
這個道理，只為太近，遠不出自家眼睛，開眼便刺著，合眼處亦不欠少，開口便道著，合口處亦自現成。擬欲起心動念承當，渠早已蹉過十萬八千了也。直是無你用心處，這個最是省力。而今學此道者，多是要用力求，求之轉失，向之愈背，那堪墮在得失解路上？謂鬧處失者多，靜處失者少，左右在靜勝處住了二十余年，試將些子得力底來看則個，若將樁樁地底做靜中得力處，何故卻向鬧處失卻？而今要得省力，靜鬧一如，但只透取趙州無字，忽然透得，方知靜鬧兩不相妨，亦不著用力支撐，亦不作無支撐解矣。
謙禪歸，領所賜教并親書數頌，初亦甚疑之，及詢謙子細，方知不自欺，曠劫未明之事豁爾現前，不從人得，始知法喜禪悅之樂非世間之樂可比。山野為國太歡喜累日，寢食俱忘。兒子作宰相，身作國夫人，未足為貴，糞掃堆頭收得無價之寶，百劫千生受用不盡，方始為真貴耳。然切不得執著此貴，若執著，則墮在尊貴中，不復興悲起智憐愍有情耳。記取！記取！
恭惟燕居阿練若，與彼上人同會一處，娛戲毘盧藏海，隨宜作佛事，少病少惱，鈞候動止萬福，從上諸圣莫不皆然。所以於念念中入一切法滅盡三昧，不退菩薩道，不舍菩薩事，不舍大慈悲心，修習波羅蜜未嘗休息，觀察一切佛國土無有厭倦，不舍度眾生愿，不斷轉法輪事，不廢教化眾生業，乃至所有勝愿皆得圓滿，了知一切國土差別，入佛種性到於彼岸，此大丈夫四威儀中受用家事耳。
大居士於此力行無倦，而妙喜於此亦作普州人，又不識還許外人插手否？聞到長沙，即杜口毘耶，深入不二，此亦非分外，法如是故。愿居士如是受用，則諸魔外道定來作護法善神也。其余種種差別異旨，皆自心現量境界，亦非他物也。不識居士以為何如？
老居士所作所為，冥與道合，但未能得地一下耳。若日用應緣不失故步，雖未得地一下，臘月三十日，閻家老子亦須拱手歸降，況一念相應耶？妙喜老漢雖未目擊，觀其行事，小大折中，無過不及，只此便是道所合處。到這，不用作塵勞想，亦不用作佛法想，佛法塵勞都是外事，然亦不得作外事想，但回光返照。作如是想者，從甚麼處得來？所作所為時，有何形段？所作既辦，隨我心意無不周旋，無有少剩。正恁麼時，承誰恩力？如此做工夫，日久月深，如人學射，自然中的矣。
眾生顛倒，迷己逐物，耽少欲味，甘心受無量苦，逐日未開眼時，未下床時，半惺半覺時，心識已紛飛，隨妄想流蕩矣。作善作惡，雖未發露，未下床時，天堂地獄在方寸中已一時成就矣。及待發時，已落在第八。佛不云乎：一切諸根自心現，器身等藏自妄想相施設顯示，如河流，如種子，如燈，如風，如云。剎那展轉壞，躁動如猿猴，樂不凈處如飛蠅，無厭足如風火，無始虛偽習氣因如汲水輪等事。於此識得破，便喚作無人無我，知天堂地獄不在別處，只在當人半惺半覺未下床時方寸中，并不從外來。發未發，覺未覺時，切須照顧，照顧時亦不得與之用力爭，爭著則費力矣。
祖不云乎：止動歸止，止更彌動。才覺日用塵勞中漸漸省力時，便是當人得力之處，便是當人成佛作祖之處，便是當人變地獄作天堂之處，便是當人穩坐之處，便是當人出生死之處，便是當人致君於堯舜之上之處，便是當人起疲氓於凋瘵之際之處，便是當人覆蔭子孫之處。到這，說佛說祖，說心說性，說玄說妙，說理說事，說好說惡，亦是外邊事。如是等事，尚屬外矣，況更作塵勞中先圣所訶之事耶？作好事尚不肯，豈肯作不好事耶？若信得此說及，永嘉所謂行亦禪，坐亦禪，語默動靜體安然，不是虛語。請依此行履，始終不變易，則雖未徹證自己本地風光，雖未明見自己本來面目，生處已熟，熟處已生矣。切切記取！
才覺省力處，便是得力處也。妙喜老漢每與個中人說此話，往往見說得頻了，多忽之不肯將為事。居士試如此做工夫看，只十余日，便自見得省力不省力，得力不得力矣。如人飲水，冷煗自知，說與人不得，呈似人不得。先德云：語證則不可示人，說理則非證不了。
自證、自得、自信、自悟處，除曾證、曾得、已信、已悟者方默默相契，未證、未得、未信、未悟者不唯自不信，亦不信他人有如此境界。老居士天資近道，現定所作所為不著更易，以他人較之，萬分中已省得九千九百九十九分，只欠噴地一發便了。
士大夫學道，多不著實理會，除卻口議心思，便茫然無所措手足。不信無措手足處正是好處，只管心要思量得到，口要說得分曉，殊不知錯了也。佛言：如來以一切譬喻說種種事，無有譬喻能說此法。何以故？心智路絕，不思議故。信知思量分別，障道必矣。若得前後際斷，心智路自絕矣。若得心智路絕，說種種事，皆此法也。
此法既明，即此明處便是不思議大解脫境界，只此境界亦不可思議。境界既不可思議，一切譬喻亦不可思議，種種事亦不可思議。只這不可思議底亦不可思議，此語亦無著處，只這無著處底亦不可思議。如是展轉窮詰，若事，若法，若譬喻，若境界，如環之無端，無起處，無盡處，皆不可思議之法也。所以云：菩薩住是不思議，於中思議不可盡，入此不可思議處，思與非思皆寂滅。
然亦不得住在寂滅處，若住在寂滅處，則被法界量之所管攝，教中謂之法塵煩惱。滅卻法界量，種種殊勝一時蕩盡了，方始好看庭前柏樹子、麻三斤、乾屎橛、狗子無佛性、一口吸盡西江水、東山水上行之類。忽然一句下透得，方始謂之法界無量回向。
如實而見，如實而行，如實而用，便能於一毛端現寶王剎，坐微塵轉大法輪，成就種種法，破壞種種法，一切由我。如壯士展臂，不借他力；師子游行，不求伴侶。種種勝妙境界現前，心不驚異；種種惡業境界現前，心不怕怖。日用四威儀中，隨緣放曠，任性逍遙。到得這個田地，方可說無天堂、無地獄等事。永嘉云：亦無人，亦無佛，大千沙界海中漚，一切圣賢如電拂。此老若不到這個田地，如何說得出來？此語錯會者甚多，茍未徹根源，不免依語生解，便道一切皆無，撥無因果，將諸佛諸祖所說言教盡以為虛，謂之誑惑人。此病不除，乃莽莽蕩蕩招殃禍者也。
佛言：虛妄浮心，多諸巧見。若不著有便著無，若不著此二種，便於有無之間摶量卜度。縱識得此病，定在非有非無處著到。故先圣苦口叮嚀，令離四句，絕百非，直下一刀兩段，更不念後思前，坐斷千圣頂。四句者，乃有、無、非有非無、亦有亦無是也。若透得此四句了，見說一切諸法實有，我亦隨順與之說有，且不被此實有所礙；見說一切諸法實無，我亦隨順與之說無，且非世間虛豁之無；見說一切諸法亦有亦無，我亦隨順與之說亦有亦無，且非戲論；見說一切諸法非有非無，我亦隨順與之說非有非無，且非相違。凈名云外道六師所墮，汝亦隨墮是也。
士大夫學道，多不肯虛卻心聽善知識指示，善知識才開口，渠已在言前一時領會了也。及至教渠吐露盡，一時錯會，正好在言前領略底，又卻滯在言語上。
又有一種，一向作聰明，說道理，世間種種事藝我無不會者，只有禪一般我未會。在當官處呼幾枚杜撰長老來，與一頓飯吃卻了，教渠恣意亂說，便將心意識記取這杜撰說底，卻去勘人，一句來，一句去，謂之廝禪。末後我多一句，你無語時，便是我得便宜了也。及至撞著個真實明眼漢，又卻不識。縱然識得，又無決定信，不肯四楞塌地放下，就師家理會，依舊要求印可。及至師家於逆順境中示以本分鉗鎚，又卻怕懼，不敢親近，此等名為可憐愍者。
老居士妙年登高第起家，所在之處，隨時作利益事，文章事業皆過人而未嘗自矜，一心一意只要退步著實理會此段大事因緣。見其至誠，不覺忉怛如許，非獨要居士識得這般病痛，亦作勸發初心菩薩入道之資糧也。
承杜門壁觀，此息心良藥也。若更鉆故紙，定引起藏識中無始時來生死根苗，作善根難，作障道難無疑。得息心且息心，已過去底事，或善或惡，或逆或順，都莫思量。現在事得省便省，一刀兩段，不要遲疑，未來事自然不相續矣。釋迦老子云：心不妄取過去法，亦不貪著未來事，不於現在有所住，了達三世悉空寂。但看僧問趙州：狗子還有佛性也無？
州云：無。
請只把閑思量底心，回在無字上，試思量看。忽然向思量不及處得這一念破，便是了達三世處也。了達時安排不得，計較不得，引證不得。何以故？了達處不容安排，不容計較，不容引證。縱然引證得，計較得，安排得，與了達底，了沒交涉。但放教蕩蕩地，善惡都莫思量，亦莫著意，亦莫忘懷。著意則流蕩，忘懷則昏沈。不著意，不忘懷，善不是善，惡不是惡。若如此了達，生死魔何處摸？
一個汪彥章，聲名滿天下，平生安排得，計較得，引證得底，是文章，是名譽，是官職。晚年收因結果處，那個是實？做了無限之乎者也，那一句得力？名譽既彰，與匿德藏光者相去幾何？官職已做到大兩制，與作秀才時相去多少？而今已近七十歲，盡公伎倆，待要如何？臘月三十日作麼生折合去？無常殺鬼念念不停。
雪峰真覺云：光陰倏忽暫須臾，浮世那能得久居？出嶺年登三十二，入閩早是四旬余。他非不用頻頻舉，己過還須旋旋除。為報滿城朱紫道，閻王不怕佩金魚。古人苦口叮嚀，為甚麼事？
世間愚庸之人，饑寒所迫，日用無他念，只得身上稍煗，肚不饑便了。只是這兩事，生死魔卻不能為惱，以受富貴者較之，輕重大不等。受富貴底，身上既常煗，肚又常飽，既不被這兩事所迫，又卻多一件不可說底無狀，以故常在生死魔網中，無由出離。除宿有靈骨，方見得徹，識得破。
先圣云：瞥起是病，不續是藥，不怕念起，唯恐覺遲。佛者，覺也，為其常覺故，謂之大覺，亦謂之覺王。然皆從凡夫中做得出來。彼既丈夫，我寧不爾？百年光景能得幾時？念念如救頭然，做好事尚恐做不辦，況念念在塵勞中而不覺也？可畏！可畏！
近收呂居仁四月初書，報曾叔夏、劉彥禮死。居仁云：交游中，時復抽了一兩人，直是可畏。渠邇來為此事甚切，亦以瞥地回頭稍遲為恨。比已作書答之云：只以末後知非底一念為正，不問遲速也。知非底一念，便是成佛作祖底基本，破魔網底利器，出生死底路頭也。愿公亦只如此做工夫，做得工夫漸熟，則日用二六時中便覺省力矣。覺得省力時，不要放緩，只就省力處崖將去，崖來崖去，和這省力處亦不知有時，不爭多也。但只看個無字，莫管得不得。至禱！至禱！
伏承杜門息交，世事一切闊略，唯朝夕以某向所舉話頭提撕，甚善！甚善！既辦此心，當以悟為則。若自生退屈，謂根性陋劣，更求入頭處，正是含元殿問長安在甚處。爾正提撕時是阿誰？能知根性陋劣底又是阿誰？求入頭處底又是阿誰？妙喜不避口業，分明為居士說破。
只是個汪彥章，更無兩個。只有一個汪彥章，更那得個提撕底，知根性陋劣底，求入頭處底來？當知皆是汪彥章影子，并不干他汪彥章事。若是真個汪彥章，根性必不陋劣，必不求入頭處，但只信得自家主人公及，并不消得許多勞攘。
昔有僧問仰山：禪宗頓悟畢竟入門的意如何？
山曰：此意極難。若是祖宗門下上根上智，一聞千悟，得大總持，此根人難得，其有根微智劣，所以古德道：若不安禪靜慮，到這總須茫然。
僧曰：除此格外，還別有方便令學人得入也無？
山曰：別有別無，令汝心不安，我今問汝，汝是甚處人？
曰：幽州人。
山曰：汝還思彼處否？
曰：常思。
山曰：彼處樓臺林苑，人馬駢闐，汝返思思底還有許多般也無？
曰：某甲到這，一切不見有。
山曰：汝解猶在境，信位即是，人位即不是。
妙喜已是老婆心切，須著更下個注腳。人位即是汪彥章，信位即是知根性陋劣，求入頭處底。若於正提撕話頭時，返思能提撕底，還是汪彥章否？到這，間不容發，若佇思停機，則被影子惑矣。請快著精彩，不可忽！不可忽！
記得前書中嘗寫去得息心且息心，已過去底事，或善或惡，或逆或順，都莫理會。現在事得省便省，一刀兩段，不要遲疑，未來事自然不相續矣。不識曾如此覷捕否？這個便是第一省力做工夫處也。至禱！至禱！
伏承第五令嗣以疾不起。父子之情，千生百劫恩愛習氣之所流注，想當此境界，無有是處。五濁世中，種種虛幻，無一真實，請行住坐臥常作是觀，則日久月深，漸漸消磨矣。
然正煩惱時，子細揣摩窮詰從甚麼處起？若窮起處不得，現今煩惱底卻從甚麼處得來？正煩惱時，是有是無？是虛是實？窮來窮去，心無所之，要思量但思量，要哭但哭，哭來哭去，思量來思量去，抖擻得藏識中許多恩愛習氣盡時，自然如水歸水，還我個本來無煩惱，無思量，無憂無喜底去耳。
入得世間，出世無余。世間法則佛法，佛法則世間法也。父子天性一而已，若子喪而父不煩惱，不思量，如父喪而子不煩惱，不思量，還得也無？若硬止遏，哭時又不敢哭，思量時又不敢思量，是特欲逆天理，滅天性，揚聲止響，潑油救火耳。
正當煩惱時，總不是外事，且不得作外邊想。永嘉云無明實性即佛性，幻化空身即法身，是真語、實語、不誑、不妄等語。恁麼見得了，要思量，要煩惱，亦不可得。作是觀者，名為正觀；若他觀者，名為邪觀。邪正未分，正好著力。此是妙喜決定義，無智人前莫說。
示諭道契則霄壤共處，趣異則覿面楚越。誠哉是言！即此乃不傳之妙。左右發意，欲作妙喜書，未操觚拂紙，已兩手分付了也，又何待堅忍究竟以俟他日耶？此個道理，唯證者方默默相契，難與俗子言。
延平乃閩嶺佳處，左右能自調伏，不為逆順關棙子所轉，便是大解脫人。此人能轉一切關棙子，日用活鱍鱍地，拘牽惹絆他不得。茍若直下便恁麼承當，自然無一毫毛於我作障。
古德有言：佛說一切法，為度一切心；我無一切心，何用一切法？
又懶融云：恰恰用心時，恰恰無心用。曲談名相勞，直說無繁重。無心恰恰用，常用恰恰無。今說無心處，不與有心殊。非特懶融如是，妙喜與左右亦在其中。其中事難拈出似人，前所謂默默相契是也。