伏以真源湛寂，覺海澄清，絕名相之端，無能所之迹。最初不覺，忽起動心，成業識之由，為覺明之咎。因明起照，見分俄興，隨照立塵，相分安布，如鏡現像，頓起根身。次則隨想而世界成差，後則因智而憎愛不等，從此遺真失性，執相徇名。積滯著之情塵，結相續之識浪，鏁真覺於夢夜，沈迷三界之中；瞽智眼於昏衢，匍匐九居之內，遂乃縻業系之苦，喪解脫之門，於無身中受身，向無趣中立趣。
約依處則分二十五有，論正報則具十二類生，皆從情想根由，遂致依正差別，向不遷境上，虛受輪回，於無脫法中自生系縛。如春蠶作繭，似秋蛾赴燈。以二見妄想之絲，纏苦聚之業質；用無明貪愛之翼，撲生死之火輪。用谷向言音，論四生妍丑；以妄想心鏡，現三有形儀。然後違順想風，動搖覺海；貪癡愛水，資潤苦芽。一向徇塵，罔知反本，發狂亂之知見，翳於自心；立幻化之色聲，認為他法。從此一微涉境，漸成戛漢之高峰；滴水興波，終起吞舟之巨浪。
爾後將欲反初復本，約根利鈍不同，於一真如界中，開三乘五性，或見空而證果；或了緣而入真；或三只熏鏈，漸具行門；或一念圓修，頓成佛道。斯則克證有異，一性非殊，因成凡圣之名，似分真俗之相。若欲窮微洞本，究旨通宗，則根本性離，畢竟寂滅，絕昇沈之異，無縛脫之殊。既無在世之人，亦無滅度之者，二際平等，一道清虛，識智俱空，名體咸寂，迥無所有，唯一真心。達之，名見道之人；昧之，號生死之始。
復有邪根外種，小智權機，不了生死之病源，罔知人我之見本，唯欲厭喧斥動，破相析塵，雖云味靜冥空，不知埋真拒覺。如不辯眼中之赤眚，但滅燈上之重光；罔窮識內之幻身，空避日中之虛影。斯則勞形役思，喪力捐功，不異足水助冰，投薪益火，豈知重光在眚，虛影隨身？除病眼而重光自消，息幻質而虛影當滅。若能回光就己，反境觀心，佛眼明而業影空，法身現而塵跡絕。以自覺之智刃，剖開纏內之心珠；用一念之慧鋒，斬斷塵中之見網。此窮心之旨，達識之詮，言約義豐，文質理詣。揭疑關於正智之戶，薙妄草於真覺之原，愈入髓之沈痾，截盤根之固執。則物我遇智火之焰，融唯心之爐；名相臨慧日之光，釋一真之海。斯乃內證之法，豈在文詮？知解莫窮，見聞不及。
今為未見者演無見之妙見，未聞者入不聞之圓聞，未知者說無知之真知，未解者成無解之大解。所冀因指見月，得兔忘罤，抱一冥宗，舍詮檢理，了萬物由我，明妙覺在身。可謂搜抉玄根，磨礱理窟，剔禪宗之骨髓，標教網之紀綱。余惑微瑕，應手圓凈；玄宗妙旨，舉意全彰。能摧七慢之山，永塞六衰之路，塵勞外道盡赴指呼，生死魔軍全消影向。現自在力，闡大威光；示真實珠，利用無盡；傾秘密藏，周濟何窮？可謂香中爇其牛頭，寶中探其驪頷，華中采其靈瑞，照中耀其神光，食中啜其乳糜，水中飲其甘露，藥中服其九轉，主中遇其圣王。故得法性山高，頓落群峰之峻；醍醐海闊，橫吞眾派之波。似夕魄之騰輝，奪小乘之星宿；如朝陽之孕彩，破外道之昏蒙。猶貧法財之人，值大寶聚；若渴甘露之者，遇清涼池。為眾生所敬之天，作菩薩真慈之父。抱膏肓之疾，逢善見之藥王；迷險難之途，偶明達之良導。久居暗室，倏臨寶炬之光明；常處躶形，忽受天衣之妙服。不求而自得，無功而忽成。故知無量國中，難聞名字；塵沙劫內，罕遇傳持。
以如上之因緣，目為心鏡，現一道而清虛可鑒，辟群邪而毫發不容。妙體無私，圓光匪外。無邊義海，咸歸顧盻之中；萬象形容，盡入照臨之內。斯乃曹溪一味之旨，諸祖同傳；鵠林不二之宗，群經共述。可謂萬善之淵府，眾哲之玄源，一字之寶王，群靈之玄祖。遂使離心之境，文理俱虛；即識之塵，詮量有據。一心之海印，楷定圓宗；八識之智燈，照開邪闇。實謂含生靈府，萬法義宗，轉變無方，卷舒自在。應緣現迹，任物成名，諸佛體之號三菩提，菩薩修之稱六度行，海慧變之為水，龍女獻之為珠，天女散之為無著華，善友求之為如意寶，緣覺悟之為十二緣起，聲聞證之為四諦人空，外道取之為邪見河，異生執之作生死海。
論體則妙符至理，約事則深契正緣。然雖標法界之總門，須辯一乘之別旨。種種性相之義，在大覺以圓通；重重即入之門，為種智而妙達。但以根羸靡鑒，學寡難周，不知性相二門是自心之體用。若具用而失恒常之體，如無水有波；若得體而闕妙用之門，似無波有水。且未有無波之水，曾無不濕之波。以波徹水源，水窮波末，如性窮相表，相達性源，須知體用相成，性相互顯。
今乃細明總別，廣辯異同，研一法之根源，搜諸緣之本末，則可稱宗鏡，以鑒幽微，無一法以逃形，斯千差而普會。遂爾編羅廣義，撮略要文，鋪舒於百卷之中，卷攝在一心之內，能使難思教海，指掌而念念圓明；無盡真宗，目睹而心心契合。若神珠在手，永息馳求；猶覺樹垂陰，全消影跡。獲真寶於春池之內，拾礫渾非；得本頭於古鏡之前，狂心頓歇。可以深挑見刺，永截疑根。不運一毫之功，全開寶藏；匪用剎那之力，頓獲玄珠。名為一乘大寂滅場，真阿蘭若正修行處，此是如來自到境界，諸佛本住法門。是以普勸後賢，細垂玄覽，遂得智窮性海，學洞真源。
此識此心，唯尊唯勝。此識者，十方諸佛之所證；此心者，一代時教之所詮；唯尊者，教理行果之所歸；唯勝者，信解證入之所趣。諸賢依之而解釋，論起千章；眾圣體之以弘宣，談成四辯。所以掇奇提異，研精洞微，獨舉宏綱，大張正網，撈摝五乘機地，昇騰第一義天，廣證此宗，利益無盡。遂得正法久住，摧外道之邪林；能令廣濟含生，塞小乘之亂轍，則無邪不正，有偽皆空。由自利故，發智德之原；由利他故，立恩德之事。成智德故，則慈起無緣之化；成恩德故，則悲含同體之心。以同體故，則心起無心；以無緣故，則化成大化。心起無心故，則何樂而不與？化成大化故，則何苦而不收？何樂而不與，則利鈍齊觀；何苦而不收，則怨親普救。遂使三草二木，咸歸一地之榮；邪種焦芽，同沾一雨之潤。斯乃盡善盡美，無比無儔，可謂括盡因門，搜窮果海。故得創發菩提之士，初求般若之人，了知成佛之端由，頓圓無滯；明識歸家之道路，直進何疑？
或離此別修，隨他妄解，如角取乳，緣木求魚，徒歷三只，終無一得。若依此旨信受弘持，如快舸隨流，無諸阻滯，更遇便風之勢，復加櫓棹之功，則疾屆寶城，忽登覺岸，可謂資糧易辦，道果先成。披迦葉上行之衣，坐釋迦法空之座，登彌勒毘盧之閣，入普賢法界之身，能令客作賤人全領長者之家業，忽使沈空小果頓受如來之記名。未有一門匪通斯道，必無一法不契此宗。過去覺王因茲成佛，未來大士仗此證真，則何一法門而不開？何一義理而不現？無一色非三摩鉢地，無一聲非陀羅尼門，嘗一味而盡變醍醐，聞一香而皆入法界。風柯月渚，并可傳心；烟島云林，咸提妙旨。步步踏金色之界，念念嗅薝卜之香，掬滄海而已得百川，到須彌而皆同一色。煥兮開觀象之目，盡復自宗；寂爾導求珠之心，俱還本法。遂使邪山落仞，苦海收波，智檝以之安流，妙峰以之高出。
今詳祖佛大意，經論正宗，削去繁文，唯搜要旨，假申問答，廣引證明。舉一心為宗，照萬法如鏡，編聯古制之深義，撮略寶藏之圓詮，同此顯揚，稱之曰錄。分為百卷，大約三章，先立正宗，以為歸趣；次申問答，用去疑情；後引真詮，成其圓信。以茲妙善，普施含靈，同報佛恩，共傳斯旨耳。
夫眾善所歸，皆宗實相，如空包納，似地發生，是以但契一如，自含眾德。然不動真際，萬行常興；不壞緣生，法界恒現。寂不閡用，俗不違真，有無齊觀，一際平等。是以萬法惟心，應須廣行諸度，不可守愚空坐，以滯真修。若欲萬行齊興，畢竟須依理事，理事無閡，其道在中，遂得自他兼利，而圓同體之悲；終始該羅，以成無盡之行。
若論理事，幽旨難明，細而推之，非一非異。若離事而推理，墮聲聞之愚；若離理而行事，同凡夫之執。當知離理無事，全水是波；離事無理，全波是水。故菩薩以無所得而為方便，涉有而不乖空；依實際而起化門，履真而不閡俗。常然智炬，不昧心光，云布慈門，波騰行海，遂得同塵無閡，自在隨緣，一切施為無非佛事。故般若經云：一心具足萬行。華嚴經云：善男子！應以善法扶助自心，應以法水潤澤自心，應於境界凈治自心，應以精進堅固自心，應以智慧明利自心，應以佛自在開發自心，應以佛平等廣大自心，應以佛十力照察自心。明心雖即佛，久翳塵勞，故以萬行增修，令其瑩徹。但說萬行由心，不說不修為是。萬法即心，修何閡心？
問曰：祖師云：善惡都莫思量，自然得入心體。涅盤經云：諸行無常，是生滅法。如何勸修，故違祖教？
答：祖意據宗，教文破著。若禪宗頓教，泯相離緣，空有俱亡，體用雙寂。若華嚴圓旨，具德同時，理行齊敷，悲智交濟。是以文殊以理印行，差別之義不虧；普賢以行嚴理，根本之門靡廢。本末一際，凡圣同源，不壞俗而標真，不離真而立俗。具智眼而不沒生死，運悲心而不滯涅盤。以三界之有，為菩提之用；處煩惱之海，通涅盤之津。
夫萬善是菩薩入圣之資糧，眾行乃諸佛助道之階漸。若有目而無足，豈到清涼之池？得實而忘權，奚昇自在之域？是以方便般若，常相輔翼；真空妙有，恒共成持。法華會三歸一，萬善悉向菩提；大品一切無二，眾行咸歸種智。維摩經云：菩薩雖行於空而植眾德本，是菩薩行；雖行無相而度眾生，是菩薩行；雖行無作而現受身，是菩薩行；雖行無起而起一切善行，是菩薩行。
古德問云：萬行統，惟無念。今見善見惡，愿離愿成，疲役身心，豈當為道？
答：此離念而求無念，尚未得真無念，況念無念而無閡乎？又無念但是行之一，豈知一念頓圓？如上所引，佛旨煥然，何得空腹高心，以少為足，擬欲蛙嫌海量，螢掩日光乎？
問：泯絕無寄，境智俱空，是祖佛普歸，圣賢要路。若論有作，心境宛然，憑何教文，廣陳萬善？
答：諸佛如來一代時教，自古及今，分宗甚眾，撮其大約，不出三宗：一、相宗；二、空宗；三、性宗。若相宗多說是，空宗多說非，性宗惟論直指，即同曹溪見性成佛也。如今不論見性，罔識正宗，多執是非，紛然諍競，皆不了祖佛密意，但徇言詮。如教中或說是者，即依性說相；或言非者，是破相顯性；惟性宗一門，顯了直指，不說是非。如今多重非心非佛，非理非事，泯絕之言以為玄妙，不知但是遮詮治病之文，執此方便，認為標的，卻不信表詮直指之教，頓遺實地，昧卻真心。但任淺近之情，不探深密之旨，迷空方便，豈識真歸？
問：經云但凡夫之人，貪著其事。取相凡夫，隨宜為說。若得理本，萬行俱圓，何須事跡而興造作乎？
答：此是破貪著執取之文，非干因緣事相之法。凈名經云：但除其病而不除法。金剛三昧經云：有二入：一、理入；二、行入。以理導行，以行圓理。又菩提者，以行入無行，以行者緣一切善法，無行者不得一切善法，豈可滯理虧行，執行違理？祖師馬鳴大乘起信論云：信成就發心有三：一、直心，正念真如法故；二、深心，樂集一切諸善行故；三、大悲心，欲拔一切眾生苦故。
論問：上說法界一相，法體無二，何故不惟念真如，復假求學諸善法之行？
論答：譬如大摩尼寶，體性明凈而有鑛穢之垢，若人雖念寶性，不以方便種種磨治，終無得凈。如是眾生真如之法體，性空凈而有無量煩惱垢染，若人雖念真如，不以方便種種熏修，亦無得凈。以垢無量，徧修一切善行，以為對治。若人修行一切善法，自然歸順真如法故。
當知三只修道，不曾心外得一法，行一行。何以故？但是自心引出自凈行性而起修之。故知摩尼沈泥，不能雨寶；古鏡積垢，焉能監人？雖心性圓明，本來具足，若不眾善顯發，萬行磨治，方便引出，成其妙用，則永翳客塵，長淪識海，成妄生死，障凈菩提。是以祖教分朗，理事相即，不可偏據而溺見河。
問：夫如來法身，湛然清凈，一切眾生祗為客塵所蔽，不得現前。如今但息攀緣，定水澄清，何須眾善？向外紛馳，反背真修，但成勞慮。
答：無心寂現，此是了因；福德莊嚴，須從緣起。二因雙備，佛體方成。諸大乘經，無不具載。凈名經云：佛身者，即法身也。從無量功德智慧生，從慈悲喜舍生，從布施、持戒、忍辱柔和、勤行精進、禪定解脫三昧、多聞智慧諸波羅蜜生，乃至從斷一切不善法，集一切善法，生如來身。又云：具福德故，不住無為；具智慧故，不盡有為。大慈悲故，不住無為；滿本愿故，不盡有為。此乃自背圓詮，不遵佛語，擬捉涅盤之縛，欲沈解脫之坑。栽蓮花於高原，植甘種於空界，欲求菩提華果，何處得成？譬如不下巨海，不能得無價寶珠；如是不入煩惱大海，則不能得一切智寶。
問：入法以無得為門，履道以無為先導。若興眾善，起有得心，一違正宗，二虧實行。
答：以無得故，無所不得；以無為故，無所不為。無為豈出為中？無得非居得外。得與無得既非全別，為與無為亦非分同。非別非同，誰言一二？而同而別，不閡千差。若迷同別兩門，即落斷常二執。所以華嚴離世間品云：知一切法無相是相，相是無相；無分別是分別，分別是無分別；非有是有，有是非有；無作是作，作是無作；非說是說，說是非說。如今末代宗門中，學大乘人多輕戒律，稱是執持小行，失於戒急。所以大涅盤經佛臨涅盤時，扶律談常，則乘戒俱急，故號此經為贖常住命之重寶。何以故？若無此教，但取口解脫，全不修行，則乘戒俱失。故經云：尸羅不清凈，三昧不現前。從定發慧，因事顯理，若闕三昧，慧何由成？是知因戒得定，因定得慧，故云贖常住命之重寶。何得滅佛壽命，壞正律儀，為和合海內之死屍，作長者園中之毒樹？眾圣所責，諸天所訶，善神不親，惡鬼削跡。居國王之地，生作賊身；處閻羅之鄉，死為獄卒。諸有智者，宜暫思焉。
問：空即罪性，業本真如，取相增瑕，如何懺悔？
答：若煩惱道，理遣合宜。苦業二道，須行事懺，投身歸命，雨淚翹誠，感佛威加，善根頓發。似池華得日敷榮，若塵鏡遇磨光耀，三障除而十二緣滅，眾罪消而五陰舍空。最勝王經云：求一切智、凈智、不思議智、不動智、三藐三菩提正徧知者，亦應懺悔，滅除業障。何以故？一切諸法從因緣生故。又經云：前心起罪，如云覆空；後心滅罪，如炬破暗。須知炬滅暗生，要須常然懺炬。彌勒所問本愿經云：彌勒大士，善權方便安樂之行，得致無上正真之道。晝夜六時，正衣束體，下膝著地，向於十方，說此偈言：我悔一切過，勸助眾道德，歸命禮諸佛，令得無上慧。又經云：然諸福中，懺悔為最，除大障故，獲大善故。婆沙論云：若人於一時，對十方佛前，代為一切眾生修行五悔，其功德若有形量者，三千大千世界著不盡。
夫罪性無體，業道從緣，不染而染，習垢非無；染而不染，本來常凈。業性如是，去取尤難。一切眾生，業通三世，真慧不發，被二障之所纏；妙定不成，為五蓋之所覆。唯圓乘佛旨，須於凈處嚴建道場，苦到懇誠，普代有情勤行懺法，內則唯憑自力，外則全仰佛加，遂得障盡智明，云開月朗。是以非內非外，能悔所懺俱空；而內而外，性罪遮愆宛爾。且登地入位，尚洗垢以除瑕；毛道散心，卻談虛而拱手。
問：凈名經云罪性不在內、外、中間，豈是虛誑？何堅不信，謗正法輪？執有所作罪根，實乃重增其病。
答：佛語誠諦，理事分明，能拔深疑，善開重惑。若深信者，一聞千悟，稱說而行，既蕩前非，不形後過，步步觀照，念念無差，此乃宿習輕微，善根深厚，乘戒俱急，理行相從，斯即深達教門，堅持佛語，何須事懺？過自不生。如若垢重障深，智荒德薄，但空念一切罪性不在內、外、中間，觀其三業現行，全沒根塵法內。如說美食，終不充饑；似念藥方，焉能治病？若令但求其語而得罪消，則一切業系之人故應易脫，何乃積劫生死，如旋火輪？以知業海渺茫，非般若之舟罕渡；障山孤峻，匪金剛之慧難傾。然後身心一如，理事雙運，方萎苦種，永斷業繩。
所以祖師云：將虛空之心，合虛空之理，亦無虛空之量，始得報不相酬。又教云：凈意如空。此有二義：一者離虛妄取，如彼凈空無有云翳；二者觸境無滯，如彼凈空不生障閡。既廓心境，罪垢何生？若能如是，名為依教。尚不見無罪，豈況有愆耶？又罪性本凈，是體性凈；契理無緣，是方便凈。因方便凈，顯體性凈；因體性凈，成方便凈。方便凈者，力行熏治；體性凈者，一念圓照。本末相應，內外更資，故須理事相扶，成其二凈；正助兼懺，證此一心。設但念空言，實難違教，不信之謗，非此誰耶？
問：一生習惡，積累因深，如何臨終十念頓遣？
答：那先經云：國王問那先沙門言：人在世間作惡，至百歲臨終時念佛，死後得生佛國，我不信是語。那先言：如持百枚大石置船上，因船故不沒。人雖有本惡，一時念佛，不入泥犂中。其小石沒者，如人作惡，不知念佛，便入泥犂中。又智度論問云：臨死時少許時心，云何能勝終身行力？答：是心雖時頃少，而心力猛利，如火如毒，雖少，能作大事。是垂死時心決定勇健，故勝百歲行力，是後心名為大心。及諸根事急，如人入陣，不惜身命，名為健。故知善惡無定，因緣體空，跡有昇沈，事分優劣。真金一兩，勝百兩之疊華；爝火微光，爇萬仞之積草。
問：心外無法，佛不去來，何有見佛及來迎之事？
答：唯心念佛，以唯心觀，徧該萬法。既了境唯心，了心即佛，故隨所念，無非佛矣。般舟三昧經云：如人夢見七寶，親屬歡喜，覺已追念，不知在何處。如是念佛，此喻唯心所作，即有而空，故無來去。又如幻非實，則心佛兩亡；而不無幻相，則不壞心佛。空有無閡，即無去來，不妨普見，見即無見，常契中道。是以佛實不來，心亦不去，感應道交，唯心自見，如造罪眾生，感地獄相。唯識論云：一切如地獄，問夕如臨深履薄，克證似然足救頭，重實而不重虛，貴行而不貴說，涉有而不住有，行空而不證空，從小善而積殊功，仗微因而成大果。今時則劫濁時訛，志微根鈍，我慢垢重，懈怠障深，一行無成，百非恒習，乘戒俱喪，理事雙亡，墮無知坑，坐黑暗獄，不達即事即理之旨，空念破執破病之言。智者深嗟，愚人仿傚，既成途轍，頓奪尤難。
是以廣引祖佛之深心，備彰經論之大意，希悛舊執，庶改前非，同躡先圣之遺蹤，共稟覺王之慈勅，無虧本志，免負四恩。齊登解脫之門，咸闡離生之道，成諸佛業，滿大菩提。塞邪徑而辟正途，堅信根而拔疑刺，備波羅密之智楫，駕大般若之慈航，越三有之苦津，入普賢之愿海，度法界之飄溺，置涅盤之大城，往返塵勞，周旋五趣，不休不息，無始無終，未來窮而不窮，虛空盡而無盡。仰惟佛眼，證此微誠，普為群靈，敬述茲集。
問：上上根人頓悟自心，還假萬行助道熏修不？
答：圭峰禪師有四句料簡：一、漸修頓悟，如伐樹，片片漸砍，一時頓倒；二、頓修漸悟，如人學射，頓者箭箭直注意在的，漸者久久方中；三、漸修漸悟，如登九層之臺，足履漸高，所見漸遠；四、頓悟頓修，如染一綟絲，萬條頓色。上四句多約證悟。惟頓悟漸修，此約解悟，如日頓出，霜露漸消。華嚴經說：初發心時，便成正覺，然後登地，次第修證。若未悟而修，非真修也。惟此頓悟漸修，既合佛乘，不違圓旨。如頓悟頓修，亦是多生漸修，今生頓熟。此在當人，時中自驗，若所言如所行，所行如所言，量窮法界之邊，心合虛空之理，八風不動，三受寂然，種現雙消，根隨俱盡。若約自利，則何假萬行熏修？無病不應服藥；若約利他，亦不可廢，若不自作，爭勸他人？
故經云：若自持戒，勸他持戒；若自坐禪，勸他坐禪。智論云：如百歲翁翁舞，為教授兒孫故。先以欲鉤牽，後令入佛智。如或現行未斷煩惱，習氣又濃，寓目生情，觸塵成滯，雖了無生之義，其力未充，不可執云我已悟了。煩惱性空，若起心修，卻為顛倒。然則煩惱性雖空，能令受業，業果無性，亦作苦因，苦痛雖虛，秖麼難忍。如遭重病，病亦全空，何求醫人，徧服藥餌？故知言行相違，虛實可驗，但量根力，不可自謾，察念防非，切宜仔細。
問：因緣義空，自他無性；涅盤生死，一體無殊。如何行慈，廣垂攝化？
答：雖人法本空，彼我虛寂，而眾生迷如夢，所得都不覺知，菩薩興悲，而示真實。
問：西天九十六種外道，各立修行之門，勤苦兢兢，非無善業，云何報盡還入輪回，不得解脫？
答：未達無生正理，惟修生滅有因，起貪著之心，懷希望之意，以苦舍苦，從迷積迷，匍匐昇沈，輪回莫已，蒸砂之喻，足可明之。
問：非惟外道修善不得解脫，依內教修亦有不得道者，何耶？
答：皆為有我故，不得斷結。凡作之時，皆云我能作，隨境所得，住著因果，若了二無我理，證解一心不動塵勞，當處解脫。凡有一法，皆從眾緣所成，實無本體，以無體故空。是以眾生於性空中執為實有，內則為我所羈，外則為塵所局，所以修行不出心境，及至得果，不離所因。昇降雖殊，常系諸有，互為高下，終始輪回，眾患所生，我為其本。
問：既萬法無體，本來自空，云何復有諸法建立？
答：秖為空無體性，而從緣生。若有自體，即不假緣生，既不從緣生，即萬法有其定體。若立定相，即成常過，善惡不可改移，因果遂成錯亂。為惡應生天，為善應沈淵，以無因故；作善應無福，作惡應無罪，以無果故。是以萬法無體無定，但從緣現。以緣生故無性，諸法皆空；以無性故緣生，諸法建立。故華嚴經明菩薩於無自性中建立一切佛事。是以因空立有，有無自名；從有辨空，空無自體。
問：既一切諸法無性無生，云何眾生執著境緣而受實報？
答：秖為不了無性，迷為實有，所以受其實報。如達其性空，即不生貪著。既不耽著，任運施為，不住其因，終不受果。故經云：心生種種法生。又云：一切惟心造。若心不起，外境常虛，了境性空，其心自寂，妄心既寂，幻相何生？心境俱冥，自然合道。華嚴經云：眼耳鼻舌身，心意諸情根，一切空無性，妄心分別有。又云：世間一切法，但以心為主，隨解取眾相，顛倒不如實。
問：既受實報，云何言一切空？
答：分明云眾生自妄認為實，其性常空，雖受苦樂，厭愛情生，人法俱空，一無所得。猶如夢見好惡，欣戚盈懷，及至覺來，豁然無事，覺來非有，夢非無，既習顛倒之因，不無虛妄之果。
問：所修萬善以何為根本乎？
答：一切理事，以心為本。約理者，經云：觀一切法，即心自性，成就慧身，不由他悟。此以真如觀真實心為本。約事者，經云：心如工畫師，能畫諸世間，五蘊悉從生，無法而不造。此以心識觀緣慮心為本。真實心為體，緣慮心為用。用即心生滅門，體即心真如門。約體用分二，惟是一心。即體之用，用不離體；即用之體，體不離用。開合雖殊，真性不動，心能作佛，心作眾生，心作天堂，心作地獄，心異則千差競起，心平則法界坦然，心凡則三毒縈纏，心圣則六通自在，心空則一道清凈，心有則萬境縱橫。如谷應聲，語高而向大；似鏡監像，形曲而影邪。以萬行由心，一切在我。內虛外終不實，內細外終不麤。善因終值善終，惡行難逃惡境。
問：萬行之源，以心為本，助道門內，何法為先？
答：以其真實正直為先，慈悲攝化為道。以正直故，果無迂曲，行順真如；以慈悲故，不墮小乘，功齊大覺。以此二門，自他兼利。
問：前明先知正宗遍行助道，今萬行門中，以消疑滯，未審以何為宗旨？
答：佛法本無定止，但隨入處，明見心性，權名為宗。
問：以何方便而得悟入？
答：有方便門，應須自入。
問：豈無指示？
答：見性無方，云何所指？實非見聞覺知境界。
問：既無所指，明見之時見何物？
答：見無物。
問：無物如何見？
答：無物即無見，無見是真見，有見即隨塵。
問：若然，如是教中，佛云何亦說見？
答：佛隨世法，即是不見見，非同凡夫，執為實見。究竟而論見性，非屬有無，湛然常寂。
問：畢竟如何？
答：須親省察。
問：理事無閡，萬事圓修，何教所宗？何諦所攝？
答：法性融通，隨緣自在，隨舉一法，萬行圓收，即華嚴所宗，圓教所攝。若六度萬行，成佛度生，雖凈緣起，皆世諦所收。若發明本宗，深窮果海，則理智俱亡，言心路絕。
問：此集所陳，有何名目？
答：若問假名，數乃恒沙。今略而言之，總名萬善同歸。別開十義：一名理事無閡，二名權實雙行，三名二諦并陳，四名性相融即，五名體用自在，六名空有相成，七名正助兼修，八名同異一際，九名修性不二，十名因果無差。
問：此集所申，當何等機？得何等利？
答：自他兼利，頓漸俱收。自利者，助道之圓門，修行之玄鏡；利他者，滯真之皎日，二見之良醫。頓行者，不違性起之門，能成法界之行；漸進者，免廢方便之教，終歸究竟之乘。若信之者，則稟佛言；若毀之者，則謗佛意。信毀交報，因果歷然，略述教海之一塵，普施法界之含識，愿弘正道，用報佛恩。頌曰：
菩提無發而發，佛道無求而求，妙用無行而行，真智無作而作。
興悲悟而同體，行慈深入無緣。無所舍而行檀，無所持而具戒。
修進了無所起，習忍達無所傷。般若悟境無生，禪定知心無住。
鑒無身而具相，證無說而談詮。建立水月道場，莊嚴性空世界。
羅列幻化供具，供養影向如來。懺悔罪性本空，勸請法身常住。
回向了無所得，隨喜福等真如。贊嘆彼我虛玄，發愿能所平等。
禮拜影現法會，行道足攝真空。焚香妙達無生，誦經深通實相。
散華顯諸無著，彈指以表去塵。施為谷響度門，修習空華萬行。
深入緣生性海，常游如幻法門。誓斷無染塵勞，愿生惟心凈土。
履踐實際理地，出入無得觀門。降伏鏡像魔軍，大作夢中佛事。
廣度如化含識，同證寂滅菩提。