禪師名元璉者，閩人也。得法於首山念禪師，住汝州廣慧寺。璉褊顱廣顙，瞻視凝遠，望見令人意消。嘗謂眾曰：我在先師會中，見舉竹篦子，問省驢漢曰：喚作篦子即觸，不喚作篦子即背，作麼生？省近前掣得，擲地上云：是什麼？先師云：瞎。省從此悟入。我道省驢漢悟即大殺悟，要且未盡先師意旨。遮個說話，須是到此田地，方相委悉，情見未忘者，豈免疑謗？
又見智門綱宗歌曰：胡蜂不戀舊時窠，猛將那肯家中死？曰：祚兄消許多氣力作麼？我尋常說禪如手中扇子，舉起便有風，不舉一點也無。既稱宗師，卻以實法與人，好將一把火照看。與麼開口，面皮厚多少？巖頭云：若以實法與人，土也消不得。知麼？究取好，莫面面相覷，在此作麼？
內翰秘書監知郡楊億大年問曰：承云：一切罪業，皆因財寶所生。勸人疏於財利，況南閻眾生以財為命，邦國以財聚人，教中有財法二施，何得勸人疏財乎？
璉曰：幡竿尖上鐵籠頭。
大年曰：海壇馬子似驢大。
璉曰：楚雞不是丹山鳳。
大年曰：佛滅二千年，比丘少慙媿。
大年嘗書寄內翰李公維，叙師承本末，其詞曰：
病夫夙以頑憃，獲受獎顧。預聞南宗之旨，久陪上國之游，動靜咨詢，周旋策發，俾其刳心之有詣，墻面之無慙者，誠出席間床下矣！矧又故安公大師每垂誘導，自雙林影滅，只履西歸，中心浩然，罔知所旨，仍歲沈痼，神慮迷恍，殆及小間，再辯方位。又得云門諒公大士見顧蒿蓬，諒之旨趣，正與安公同轍，竝自廬山歸宗、云居而來，皆是法眼之流裔。
去年假守茲郡，適會廣慧禪伯，實嗣南院念，念嗣風穴，風穴嗣先南院，南院嗣興化，興化嗣臨濟，臨濟嗣黃檗，黃檗嗣先百丈海，海嗣馬祖，馬祖嗣讓和尚，即曹谿之長嫡也。齋中務簡，退食多暇，或坐邀而至，或命駕從之，請叩無方，蒙滯俱釋。半歲之後，曠然弗疑，如忘忽記，如睡忽覺，平昔礙膺之物，嚗然自落；積劫未明之事，廓爾現前。固亦決擇之洞分，應接之無蹇矣。
重念先德率多參尋，如雪峰九度上洞山，三度上投子，遂嗣德山；臨濟得法於大愚，終承黃檗；云巖蒙道吾訓誘，乃為藥山之子；丹霞承馬祖印可，而作石頭之裔。在古多有，于理無嫌。病夫今繼紹之緣，實屬於廣慧；而提激之自，良出於鰲峰也。忻幸！忻幸！
大年所叙，詳悉如此，豈欲自著於禪林乎？予恨其手編傳燈錄，至首山之嗣，獨載汾陽而不錄廣慧機語，何也？
贊曰：廣慧機緣語句雖不多見，然嘗一臠知鼎味，大率如刀斫水，不見痕縫，真可謂作家宗師也。平生說法如云雨，暮年止得一楊大年，魯國儒生何其少哉！
禪師名守芝，太原王氏子也。少棄家，依
不同，向下文長。
又問：滿身是眼，口在什麼處？
芝曰：三跳。
進曰：不會。
芝曰：章底詞秋罷，歌韻向春生。大眾！僧俗中皆有奇人。且如本朝楊大年偈曰：八角磨盤空走，金毛師子變作狗。擬欲藏身北斗中，應須合掌南辰後。要會麼？一偈播諸方，塞斷衲僧口。又曰：魯祖見僧來便面壁，南泉曰：我尋常向師僧道，未具胞胎已前會取，尚不得一個半個。大愚即不然，未具胞胎前會得，打折你腰。
密諫李公守南昌，請住西山翠巖。開堂，祝圣曰：睿算增延，法輪常轉。且道法輪如何轉？會麼？須彌頂上笑翻身，卻來堂中疊足坐。阿呵呵！是什麼？飯籮坐卻受餓，和泥合水且與麼過。上士聞之熙熙，下士聞之肯可，思量卻成口過。要會麼？一六三四二，直言曲七一，桃李火中開，黃昏後日出。
芝譏呵學者寡聞，得少為足，曰：汾陽有十智同真法門，鍛佛祖鉗鎚，今時禪者姿質不妙，莫有成器者。
僧問：如何是十智同真？
芝曰：先師言：夫說法者，須具十智同真，若不具十智同真，邪正不辨，緇素不分，不能與人為眼目，決斷是非。如鳥飛空而折翼，如箭射的而斷弦。弦斷故，射的不中；翼折故，空不可飛；弦壯翼牢，空的俱徹。作麼生是十智同真？如今一切點出：一、同一質；二、同大事；三、總同參；四、同真智？孰能總同參？那個同大事？何物同一質？有點得出底麼？點得出者，不吝慈悲；點不出者，未有參學眼在。切須辯取，要識是非，面目見在。
芝曰：先師曰：要識是非，面目見在。也大省力。後生晚學刺頭向言句貪著義味，如驢舐尿處，棒打不回。蓋為不廣求知識，徧歷門風，多是得一言半句，便點頭咽唾，道已了辦，上座大有未穩當處在。
先師有十五家宗風歌，號曰廣智。其詞曰：大道不說有高低，真空那肯涉離微？大海吞流同增減，妙峰高聳總擎持。萬派千谿皆渤澥，七金五岳盡須彌，玉毫金色傳燈後，二三四七普聞知。信衣息，廣開機，諸方老宿任施為，識心是本從頭說，迷心逐物卻生疑。
芝曰：此叙宗旨也。
或直指，或巧施，解道前綱出後機，旨趣分明明似鏡，盲無慧目不能窺。明眼士，見精微，不言勝負墜愚癡，物物會同流智水，門風逐便示宗枝。即心佛，非心佛，歷世明明無別物，即此真心是我心，猶
窒礙，不知宗脈莫漫汗，永劫長沈生死海，難逢難遇又難聞，猛烈身心快通泰。
芝曰：此叙德山、臨濟宗派也。
慈明有善侍者，號稱明眼，悅聞芝之風，自石霜至大愚，入室，芝趯出履一只，善退身而立；芝俯取履，善輒踏倒；芝起面壁，以手點津，連畫其壁三，善瞠立其後；芝旋轉，以履打至法堂，善曰：與麼為人，瞎卻一城人眼在！
又有僧稱講金剛經，問曰：如是信解，不生法相，如何？
時有狗臥繩床前，芝趯之，狗起去，問僧：解麼？
僧曰：不解。
芝曰：若解，即成法相。
作偈曰：
沙無油事可哀，翠巖嚼飯喂嬰孩。
一朝好惡知端的，始覺從前滿面灰。
嘉佑之初示寂，塔于西山。
贊曰：大愚、翠巖皆余故園，少時往來兩山之間，有老衲，大父友也。言芝無恙時事曰：眾未嘗登三十輩，屋老，常以木拄將傾處，過者疑將壓焉。芝提笠日走城郭邨落，寺如傳舍，粥飯亦有不繼時。追繹其高韻，作偈曰：廬山殿閣如生成，食堂處處禪床折，我此三門如冷灰，盡日長廊卷風葉。