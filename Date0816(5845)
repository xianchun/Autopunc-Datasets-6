正覺山前折卻本，三七日內心頭悶，卻來鹿苑討便宜，好與拽飜椎一頓。
居士何曾病？是病因問有，兩眼對兩眼，世醫咸拱手。
過去正法明，現前觀自在，眼觀諸音聲，耳聽眾妙色。
二義俱寂滅，誰受此說者？是說亦寂滅，誰為此說者？
能觀及所觀，能聽洎所聽，返觀觀聽者，是亦無所有。
大哉觀世音！快說如是法，是法不思議，聽者亦希有。
我今以一毛，徧量法界空，作此如幻言，贊是真實相。
世間種種音聲相，眾以耳聽非目睹，唯此大士眼能觀，瞑目諦觀為佛事，
於眼境界無所取，耳鼻舌身意亦然。善哉心洞十方空！六根互顯如是義，
眼色耳聲鼻嗅香，身觸意思無差別，當以此觀如是觀，取此為實成妄想。
若離妄想取實法，展轉惑亂失本心，本心既失隨顛倒，不見大士妙色身。
無眼耳鼻舌身意，互顯之義亦寂滅，亦無大士妙色身，亦無種種音聲相，
佛子能作如是觀，永離世間生死苦。
冷坐毘耶城，百病一時發，不得文殊來，幾乎無合殺。
默坐半百春，無喜亦無瞋，東西行七步，抖擻舊精神。
來時已沒當門齒，去時唯有一只履，葱嶺那邊逢宋云，十分彰露丑舉止。
天上無彌勒，地下無彌勒，拍版與門槌，畢竟是何物？
擔柴賣火村漢，舌本瀾翻不奈何。自道來時元沒口，卻能平地起風波。
以一毛端智，徧量法界空。智空無自性，空智在其中。
男女不婚嫁，隨緣賣笊籬。這般滋味子，豈與外人知？
庭柏無根，虛空有骨。十分魯鈍，似遼天鶻。熱至乘涼，寒燒榾柮。夫是之謂，趙州古佛。
驀口一橈玄路絕，藥山之道始流傳；離鉤三寸無消息，覺海方乘般若船。
稱鎚上捏出汁，枯骨敲出髓，全無些子蘊藉，一味賣弄口觜。更說甚麼三要三玄四種料揀，大似青天白日十字街頭見神見鬼。咄！
開雪峰口，出睦州氣；袖手儼然，耽耽虎視。我說是言，有語無義；石火電光，咄哉鈍滯！伽梨勃窣知是誰？有人續得末後句，許你親見渠儂。
三千威儀都不修，八萬細行渾不顧，只因鬧市等個人，被人喚作破落戶。
兜率內院久拋離，縱歸迷卻來時路。稽首彌勒世尊，得恁寬腸大肚。
肩擔一條吉撩棒，棒頭掛雙破木履，盡力撮卻布袋口，不知許有甚底。
落落魄魄鬧市行，藞藞苴苴沒羞恥，龍華會上若逢渠，定與椎落當門齒。
金華圣者誰識？撞著豬頭便吃。雖然無愛無憎，其奈有損有益。使得破落僧徒，也道逆行順行天莫測。若無末後一著，至今有口難分析。
贈以之中語，咸云秘密言。誰知此老子？非妙亦非玄。
直截不藏覆，當機火蓮。誰人明此意？端坐自擎拳。
旋陀羅尼三昧，語默元無罣礙。攬衣著屐走街，剛被時人笑怪。
問伊住止何處？向道我儂弗會。進前擬議思量，咄哉漆桶不快！
太湖三萬六千頃之渺茫，即師之口也；洞庭七十一二朵之巍峭，即師之舌也。不動口，不搖舌，已說、現說、當說，無少無剩也。回狂瀾，起既倒，活必死之疾於膏肓，即師荷擔大法而主盟此道也。至於飛鯤鵬於藕絲竅中，置須彌盧於蟭螟睫上，而無寬曠迫隘之量也。我生師之後而不識師，今睹師之遺像而作是言者，蓋欲一類闡提毛道凡夫，與夫敗善根非器眾生，使其知有吾門單傳直指之妙而已也。
異類中行，拖犁拽耙。栗棘金圈，是何言話？
少處更減，多處又添。達磨不會，卻反西天。
饑餐渴飲，閑坐困眠。赤手殺人，血濺梵天。
赤骨力地有裩無袴，敢與海神爭先鬬富。
說大脫空，荷擔佛祖。七八圓全，不成三五。村歌社舞可憐生，引得兒孫弄泥土。
被底禮寅朝，去住隨風掃。名呼章相公，侮嫚圓照老。不托和尚，兩拳打翻，回頭妖僧，一句罵倒。只看這幾著子，不必問佗禪道。個是金毛師子兒，狐貍野干徒叫噪。
嵌嵌枯枯，磊磊落落，喑嗚叱吒，萬人氣索。宴坐胡床，傾湫倒岳。
秉殺活劍，解生死縛。不墮塵緣，寧居寂寞？豁開濟北，三要三玄。
提持關西，末後一著。慧日之影沈姑谿，泥牛觸折祥麟角。
頭如杓，面如楪，口無舌，說無竭。是而非，同而別。種空華，抽暗楔。
死木蛇，活如蝎。擊涂毒，腦門裂。是阿誰？甘露滅。
凜凜孤風世所稀，碧眸尚尚電光輝。貧兒示與衣中寶，富者教伊赤體歸。
毒手慣曾烹佛祖，洪鑪常用大鉗鎚。小根魔子還知否？此是吾家真白眉。
道大德備之詞，贊師之真，此處無金二兩，俗人酤酒三升。超佛越祖之談，贊師之禪，削圓方竹杖，鞔卻紫茸氈。無可諭，無可說，正是守著系驢橛，那堪更言七坐道場，三奉詔旨？大似鄭州出曹門，且喜沒交涉。降此之外，畢竟如何？江南兩浙，春寒秋熱。寄語諸方，不要饒舌。
風雷為舌，虛空為口，應群生機，作師子吼。眼光爍破四天下，驚起法身藏北斗。個是楊岐嫡孫，喝下須彌倒走。
這老漢無置錐之地而不貧，有無價之寶而不富，睹眾善而不欣，遇諸惡而不怖。一著當陽全提，要且秋毫不露。有時石火藏身，卻向電影中回互。塞卻臨濟三玄門，截斷巖頭末後句。
示無作相，擊涂毒鼓，行無緣慈，誅佛誅祖。如是見得普融，妙喜未敢相許，直下來也，如龍似虎。一槌打破太虛空，至今一缺無人補。
厚重如山，嚴冷似鐵，破毘盧印，坐衲僧舌。派出靈源，源清流徹，指曜靈寒，呼顧兔熱。謂此是長靈，眼中重著屑；謂此非長靈，知君猶未瞥。是耶非耶？俱為剩說；真耶妄耶？水中捉月。而今要見這老人，剔起眉毛須辨別，嘉州大像吃一槌，陜府鐵牛流出血。
慣說五家宗派禪，不將玄妙與人傳，晚年一處真奇特，食罷長伸兩腳眠。
天姿出格蕭灑，胸次過人惺惺，臨濟頂中髓，楊岐眼睛。棒頭明殺活，喝下顯疏親，孤鸞無伴侶，師子不同群。鍾山佛監之嫡子，雙徑山僧之法兄。
贊嘆竹庵，也是妙喜；罵詈竹庵，也是妙喜。贊之罵之，各有所以。贊之者，為渠具衲僧正眼；罵之者，為渠浸在醋甕。或曰如竹庵之為宗師也，不可贊，不可罵，精金美玉，自有定價。贊之罵之，徒增話欛。妙喜聞之，笑而不答，但拊掌叩齒三下，從教渠鉆龜打瓦。
烹佛烹祖大鑪韝，鍜凡鍜圣惡鉗鎚，起曹洞於已墜之際，針膏肓於必死之時。善說法要，罔涉離微。不起于座，而變荊棘林為梵釋龍天之宮，而無作無為，神澄定靈，雪頂厖眉。良工幻出兮不許僧繇知，虛堂張掛兮梁寶公猶迷，個是天童老古錐，妙喜知音更有誰？
觸處無礙，得大自在。達磨脊梁，釋迦腦蓋。夫是之謂普明老人，敢與諸塵作對者也。
這漢沒量罪過，不合引惹措大，被渠笑藏刀，殺卻吾祖達磨，不知有底冤讎，一向興災作禍。杲上座！諾！惺惺著！莫教話墮。
這個村和尚，少人能近傍。黑漆麤竹篦，佛來也一棒。沒秋毫人情，有萬千無狀。慈悲時，觀音菩薩之所不如；瞋恚時，阿修羅王亦難比況。世上可憎可惡者，是這般底阿師，如何也有人畫渠供養？
參得圜悟禪，擔起睦州版，透過祖師關，瞎卻頂門眼。肚黑漫漫，心中平坦坦，性氣得人憎，發時渾不管。鞏縣茶缾吃一槌，擊碎饒州白瓷盌。
賦性暴，舉止傲，說甚禪，談甚道，有個沒意智獃郎，隨例妄想顛倒。蔡郎中！還見麼？若也當面諱卻，便是監主自盜。
手指東畫西，口中胡說亂道，一生慣打葛藤，天真不屬做造。有個蔡正卿，時時來著到。水流濕，火就燥，馬面團圝，隨人所好。
咄哉無知，半憨半癡，黑豆換人眼睛，十分愛討便宜。一朝死入地獄，定墮鑊湯泥犁，佛也救你不得，任你鳳林吒之。
云門妙喜真，云臺居士畫，利鈍不相資，展向虛堂掛。妙喜利中鈍，鈍得顢頇；云臺鈍中利，利得脫灑。如今利鈍都掛壁，師子飜身絕蹤跡。蹤跡無，便涂糊，一時分付儲大夫。唵摩尼達里悉利蘇盧。
謂汝是善人耶？嫉惡之太甚；謂汝是惡人耶？好賢而樂善。而於善惡兩涂之間，了無遺恨。咦！好個自是漢，高談無畔岸，成佛作祖且緩緩，這一則公案，分付趙通判。
湛不搖處，正好著力。欲識吾真，出陰界入。一毛端頭，師子返擲；
赤肉團上，萬仞壁立。沖密湛然知不知，鐵牛生得玉貓兒。
我贊我真，孰能委悉？火風煗動，地水堅濕，俱屬現量，擬心則失。
就而明之，是妄非實；背而捐之，土木瓦石。吾說是言，如箭射的。
離此別求，幻惑無識。
龐老曾升馬祖堂，西江吸盡更無雙。而今妙喜朱居士，覿面分明不覆藏。
謂汝太惺惺，時復放淈；謂汝太褊急，間或又容物。
既作人天師，開口便輕忽。莊嚴賢劫中，且無如此佛。
寄語聞子清，莫信這個賊。
這尊慈，無摸，忽地喜，忽地惡。喜也和氣如春，百華開萼；怒也雷電風云，一時俱作。似恁麼做處，若非阿修羅王，即是金僊大覺。唐道人，緊收卻，逢人不用展開，卷來送在壁角。
渠本宣州人，生緣在寧國，前不尊釋迦，後不敬彌勒。
家貧無飯噇，出家去投佛，行腳走諸方，江南徧江北。
才參臨濟禪，便作白拈賊，眼有瞳人，肚中無點墨。
還如跛阿師，說得行不得。
汝求吾之贊，復贊吾之真。大海絕涓滴，須彌無一塵。以訐為直而非直，以察為明而非明。象王回旋，師子嚬呻；性不可會，瞥喜瞥瞋。與佛祖為冤敵，與魔外為親姻。自是其是而人不汝是，自神其神而人不汝神。如此為人善知識，少吃酸醋三五升。
一條白棒，佛祖俱打，超宗禪人，大膽不怕。畫我來乞贊，鬼門上帖卦。三十年後此話大行，任一切人鉆龜打瓦。
蕭蕭灑灑，有取有舍；藞藞苴苴，無真無假。客來須看，賊來須打。一條竹篦，天上天下，背觸當鋒，任人酬價。咄哉村僧！少說大話。龜年收取掛高堂，從佗贊嘆從佗罵。
身心一如，身外無余。咄這瞎驢！付與鼎需。
蘊聞聞自性，自性離聞蘊，吾真亦復然，迥超千圣頂。
宣傳吾真，吾為宣說，眨上眉毛，大巧若拙。
兩耳卓朔口門窄，兩眼皮薄鼻露竅，一生舌本謾瀾翻，何曾唱得胡家調？
一千七百癡衲子，圍遶這個無明叟，細膩渾沒一星兒，麤慥卻有七八斗。未嘗寂寂入禪終日波波廊下走，為人巴鼻亦好笑，更不容人謾開口。盲枷瞎棒當慈悲，是與不是劈脊婁人人皆有四大，充禪獨有五大。地水火風之余，更有一枚笠大。此笠內空、外空、內外空，包含欲界、色界、無色界。說甚須彌鐵圍、江河大海，萬象森羅總在許，無迫無隘。而今四大已乖張，唯有笠大鎮長在。這笠大甚奇怪！一唱、兩唱、三唱，貴亦不賣，賤亦不賣。畢竟如何？打與充禪同入火光三昧。
以火炬指龕云：這個是已滅底法燈。復舉起火炬云：這個是無漏底智火。無漏智火然法燈，然也滅也無不可。燈監寺還知麼？灰飛煙滅後，優曇華一朵。
山下麥黃蠶已斷，一隊死人送活漢。活人身似鐵金剛，即今再入紅鑪鍜。
捧起骨云：靈山話月，曹谿指月，妙喜今朝捧月，子細窮究將來，一時未得剿絕。何以故？卻被這個阿師盡把機關漏泄。既漏泄，看看又是中秋節，無物堪比倫，教渠自家說。
呈起左手骨云：這個是眉州益。呈起右手骨云：這個是饒州照。一人會禪，一人會教，雖然各自行，畢竟同時到。且道同時到底事作麼生？誰家別館池塘，一對鴛鴦畫不成？
師臨示寂，親書遺奏畢，侍僧乞留頌。師厲聲曰：無頌便死不得也！乃大書云：
生也只恁麼，死也只恁麼，有偈與無偈，是甚麼熱大！
宗師垂語，切忌錯會，要須識得真實受用處，方證大自在解脫安樂法也。隆興甲申季夏十日，紫巖居士張浚書。