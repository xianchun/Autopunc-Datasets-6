爾時，釋迦至甚深智慧。
論曰：放大人相肉髻光明者，開示頂法故。及放眉間白毫相光者，顯發中道義故。頂法無上，而覆以肉髻，無自見相，無他見相故，眉間毫相不高不下而適於中故。前文佛亦放眉間白毫相光，止照東方萬八千土，此則加以肉髻之光。遍照東方至百八萬億那由他河沙等諸佛世界，蓋其廣大殊勝十倍過之也。
問曰：肉髻之光，廣大殊勝足矣，何必更放眉間之光乎？
曰：欲顯發中道義，則示因緣果報靈驗之瑞耳。如前所論如是因、緣、果、報、本末究竟等者，非為中道義，為第一義也。如前所放眉間毫相光者，密示無量義處三昧之體，如人以指指月也。而今放眉間毫相光者，顯示因緣果報靈驗之瑞。
又如以指月之指染羹也。若謂此指但可指月，不可染羹，則陋矣。妙音菩薩因中以十萬種伎樂供養云雷音王佛，故今成菩薩，號妙音。又以八萬四千寶鉢為施故，今獲種種三昧，眷屬莊嚴。又以解一切眾生語言陀羅尼故，今得一切色身三昧。其因果報施之清凈，非止如此而已。
夫大人相者，大相海也，有三十二種大人之相，八十種隨形之好，較其勝異，自足至頂，倍倍增勝，遍體毛孔功德不及一好，眾好功德不及一相，眾相功德不及眉間毫相功德，而肉髻功德冠於諸相。此凈業之相，從弟子孝順其師所致，而放此光所召弟子，則又知染羹之指或可以捻楊柳枝也。其因果報施之清凈，又非止於如此而已。
諸佛國土皆以金繩界道，寶樹行列，而為莊嚴，獨此佛國唯以凈光莊嚴，豈妙音菩薩所成就法因中清凈殊勝而致然耶？寶鉢，清凈之器。一切眾生語言陀羅尼，無分別智之光也。維摩經曰：因其心凈，即佛土凈。夫豈不然哉？
得妙幢相至藥上菩薩。
論曰：此十六種三昧，十地菩薩所游行處，唯證乃知。其未證者，但以一切圣教而知。如道路之人，聞從都邑來者說紛華盛麗，雖非目見，猶賢於不聞。唐僧窺基者曰：妙幢相者，如幢高顯，眾德莊嚴故。法華者，達一佛乘法故。凈德者，斷雜染，得勝德故。宿王戲者，如星之光明，如王之游戲，以是三昧開悟眾生故。無緣者，即滅盡定，無所緣定，離攀緣故。智印者，以智為印，印三世一念無始終故。解眾生語言者，即詞無礙定，離一切分別故。集一切功德者，即集福王定，得如意自在故。清凈者，能生七凈、九凈、四凈等故。四凈，則所謂所依凈、所緣凈及心凈、智凈也。神通游戲者，即資發變化定，以能起大神通故。慧炬者，照明真俗諸境界故。莊嚴王者，能具內外莊嚴故。凈光明者，放神光故。凈藏者，含眾德故。不共者，不共二乘得故。日旋者，如日之明，遍照四生故。
三昧者，正定也。華嚴論曰：冬至之月為一陽，十二月為二陽，正月為三陽，則三為定也。方五蘊冥昧，未有分別時，則昧為定也。圓覺經又曰三昧正受，則於正定中不受諸受故。
爾時，凈華至那由他佛。
論曰：文殊師利菩薩於耆闍崛山，釋迦牟尼佛法座之前，見八萬四千蓮華皆眾寶所成就，光明開敷，問佛所以發現之瑞，而佛告之曰：有妙音菩薩者，當自凈華宿王智佛國而來也。於是文殊師利有愿見妙音之意，而致詞焉。佛許之曰：多寶佛當為汝現其相。即時多寶佛謂妙音曰：文殊師利欲見汝身。自是觀之，則多寶佛蓋與妙音周旋之舊也，不然何以能與文殊為地哉？
已而妙音見釋迦牟尼佛，則有詞曰：久滅度多寶如來在七寶塔中，來聽法不？又致辭于多寶如來曰：安隱少惱，堪忍久住不？乃白釋迦牟尼佛曰：我今欲見多寶佛。於是佛語多寶如來曰：妙音菩薩欲得相見。自是觀之，則妙音方藉釋迦牟尼佛為之先容，以求見多寶如來，則蓋雅未相識矣。文殊則求於多寶，愿見妙音，而妙音則求於釋迦，轉語多寶，則其不相知明矣。然前則嘗與妙音相語，是其已相識亦明矣。
釋迦、多寶之兩佛，文殊、妙音之二菩薩，既已相語矣，而不相知，經之旨其安在哉？
曰：皆象也。亦此品敘因緣果報靈驗之瑞。然因緣果報之相，皆無生之相故也。何以知之？華嚴經：文殊師利問覺首菩薩言：佛子心性是一，云何見有種種差別？所謂往善趣、惡趣；諸根滿、缺；受生同、異；端正、丑陋；苦、樂不同；業不知心，心不知業；受不知報，報不知受；心不知受，受不知心；因不知緣，緣不知因；智不知境，境不知智。
時覺首菩薩以頌答曰：仁今問是義，為曉悟童蒙，我如其性答，惟仁應諦聽。諸法無作用，亦無有體性，是故彼一切，各各不相知。譬如河中水，湍流競奔逝，各各不相知，諸法亦如是。亦如大火聚，猛焰同時發，各各不相知，諸法亦如是。又如長風起，遇物咸鼓扇，各各不相知，諸法亦如是。又如眾地界，展轉因依住，各各不相知，諸法亦如是。眼耳鼻舌身，心意諸情根，以此常流轉，而無能轉者。法性本無生，亦現而有生，是中無能現，亦無所現物。眼耳鼻舌身，心意諸情根，一切空無性，妄心分別有。如理而觀察，一切皆無性，法眼不思議，此見非顛倒。若實若不實，若妄若非妄，世間出世間，但有假言說。
以是頌證因緣果報靈驗之瑞，弗差毫發，而求其作用體相皆不可得。文殊，根本智也，一切眾生因之而迷，因之而悟，圓覺會中首問本起因地法行者也。釋迦，報身佛也，般若會上謂眾曰我於一切法無所執故，報得常光一尋者也。釋迦、文殊，則因緣果報之象，而不相知因緣果報之無生也。多寶如來，寂滅之體，自心之象。妙音菩薩，清凈之行，無作妙力，凈業之象。然亦不相知，心不知業，業不知心，而心與業皆無生也。
華德！汝但見至得法華三昧。
論曰：於此敘一切色身三昧。一切色身三昧者，所證之法，而以妙音菩薩為能證之人，故經言：善男子！其三昧名現一切色身。妙音菩薩住是三昧中也。蓋慈善根力冥熏法界，故能不動真際，應跡十方。
經言妙音菩薩其身在此，而是菩薩現種種身，為諸眾生說是經者，推涅盤經三機之義，若合符契，所謂圣行、天行、梵行，為三種慈悲。妙音於此三機能圓應之。故言或現梵王身，或現帝釋身，或現自在天身，乃至或現優婆塞、優婆夷身者，以天行慈悲應其機，而令其各各自然見如是身也。
又言或現長者、居士婦女身，或現婆羅門婦女身，乃至摩睺羅伽、人、非人等身，而為說是經。諸有地獄、餓鬼、畜生及眾難處，皆能救濟，乃至於王後宮變為女身，而說是經者，以圣行慈悲應其機，而令其各各自然見如是身，施是無畏事也。
又言若應以聲聞形得度者，現聲聞形而為說法；應以辟支佛形得度者，現辟支佛形而為說法，乃至如是種種，隨所應度而現其形，乃至應以滅度而得度者，示現滅度者，以梵行慈悲應其機，而令其各各自然見如是身也。是所謂現一切色身三昧皆依慈善根力故。
華嚴經曰：諸菩薩摩訶薩以一念智，普知三世一念遍入一切三昧，如來智日常照其心，於一切法無有分別，了一切佛悉皆平等，如來及我，一切眾生等無有二。知一切法自性清凈，無有思慮，無有動搖，而能普入一切世間，離諸分別，住佛法印，悉能開悟一切眾生。所言無有思慮，無有動搖者，即妙音菩薩其身在此之意也。所言而能普入一切世間者，即而是菩薩現種種身，處處為諸眾生說是經之意也。
無盡居士張商英論曰：宣說此經，不離六根：合掌恭敬，以身說法也；作是思惟，以意說法也；瞻仰世尊，以眼說法也；聞未曾有，以耳說法也；聞香悉知，以鼻說法也；宣說顯示，舌說法也。六門說法，茍非舌出妙音，耳聞普聞，則開示悟入於斯路絕，此、二品所以次於之後也。
佛放大人相肉髻光及眉間白毫相光，遍照東方百八萬億那由他河沙等諸佛世界。過是數已，有世界名凈光莊嚴，其國有佛，號凈華宿王智。
有一菩薩，名曰妙音，久已成就百千萬億諸大三昧。白彼佛，而來禮拜親近釋迦佛，及見文殊、藥王、勇施、宿王華等菩薩。
前此放光，止於萬八千，今放光百倍而又倍之者，光愈遠，世界愈不可窮，非妙音，孰宣之哉？故於曰妙音觀世音，梵音海潮音。此二菩薩現一切天、龍四眾等應身說法，功德略同。蓋說而知之，聞而修之，所以成此經之終也。觀世音以聞、思、修入佛法，不曰聞而曰觀。所謂耳如眼，眼如鼻，鼻如舌，一根返源，而六根解脫矣。
爾時，無盡意至皆得解脫。
論曰：一切音聲語言之相，從耳所聞之境；一切形色分別之相，從眼所見之境。是諸眾生無始戲論，六妄分隔而成，於自分境不相踰越。而經言觀其音聲，皆得解脫，則是以眼觀聲音語言之相也。
聲音語言之相，若可以眼觀而了別，則形色差殊之相亦可以耳聞而成就矣。耳不可見形色差殊之相，則眼豈能觀聲音語言之相乎？而名為觀世音者，根境俱絕，非特見聞之境俱絕而已。凡六根所對之境皆然，故言皆得解脫也。
首楞嚴經曰：觀世音菩薩即從座起，頂禮佛足，而白佛言：世尊！憶念我昔於無數河沙劫，於時有佛出現於世，名觀世音。我從彼佛發菩提心，彼佛教我從聞、思、修入三摩地。初於聞中，入流亡所，所入既寂，動靜二相了然不生。如是漸增，聞、所聞盡，盡聞不住，覺、所覺空，空覺極圓，空、所空滅，生滅既滅，寂滅現前。
問曰：何以分生滅、寂滅乎？
曰：如鐘鼓俱擊，而不同知。此不同者，即生滅之法也。然知鐘非鼓，鼓亦非鐘，兩者之聲同時而不相參，即寂滅也。
問曰：觀世音之名義，幸已聞其旨，然勸請說法菩薩名無盡意，其必有謂也耶？
曰：示度生必乘愿力故爾。阿差末經曰：菩薩行六波羅蜜、四攝法等種種妙行，誓度眾生，眾生界盡，菩薩之意乃盡；眾生未盡，菩薩之意無盡。故名無盡意也。
若有持是至巍巍如是。
論曰：修多羅曰：假使百千劫，所作業不亡，因緣會遇時，果報還自受。則經之所敘，遭水火之焚溺，入羅剎之鬼國，臨刑致寇鎖，禁桎梏，經歷險難虎狼蛇虺之怖，邂逅冤仇咒咀毒藥之厄，皆其定業會遇因緣者也。而經言誦持觀世音名，皆得解脫，審如此義，則百千劫不亡之論為非；若如百千劫不亡之論，則此義可疑也。何以明之？
曰：涅盤經曰：未入佛法，名決定業；已入佛法，名不定業。金剛般若經曰：若有善男子、善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。
夫所謂業者，果何物哉？若有決定，則不可轉重以為輕而登佛果矣。方其未受持經，則有惡道可墮，則涅盤經所言未入佛法者也。及其既受持經矣，則有佛果可得，則涅盤經所言已入佛法者也。
自是而觀之，則業之體相遂離生滅，如空中華。而瑜伽論又曲折其詞曰：業有二種：一、定異熟業，謂思業，若作若增長業；二、不定異熟業，謂故思已作而不增長。故思已作，猶言悔作之也。蓋諸作不增長業。若無追悔，不修對治，當可受果，名增長業；若追悔等，則名不增長。然則於所作不亡之業，會遇險難之中，稱觀世音菩薩名者，追悔之之謂也。
菩薩之愛念苦難眾生，如慈母之不忘念其亡子。子佚蕩不歸，無懷仰慈母之意，則百年莫由相見；亡子猛省念母，疾馳而返，則見慈母必矣。眾生之哀號，於菩薩大悲愿力，其忍不一援手哉？
首楞嚴三昧經曰：佛告堅意：有一藥樹，名曰除滅。大軍斗時，有無量人為毒箭所中。是時良醫持藥王樹，用涂鼓面，於眾人中擊之出聲，無量毒箭一時自拔。諸佛菩薩住首楞嚴三昧力故，有人稱名懷念之者，無量罪垢自然除滅，如一醍醐，能愈眾患。經言觀世音菩薩摩訶薩威神之力巍巍如是者，首楞嚴三昧之力歟。
若有眾生至福德之利。
論曰：彌勒菩薩曰：貪、瞋、嫉妒、放逸、憍慢，自以為明，不知是暗。放逸味著欲而加貪，多於婬欲者也；嫉妒為執礙而加憍慢，多於愚癡者也；瞋而恚，則多於瞋者也。三者皆暗相，眾生顛倒，反以為明。
觀世音，亦名光世音，能以智慧破諸結業之暗，故經偈曰：無垢清凈光，慧日破諸暗。
寶積經曰：佛言：譬如然燈，一切黑暗皆自無有，無所從來，去無所至。非東方來，去亦不至；南、西、北方，四維上下，不從彼來，去亦不至。而此燈明無有是念：我能滅暗，但因燈明。法自無暗，明暗俱空，無作無取。如是，迦葉！實智慧生，無智便滅，智與無智，二相俱空，無作無取。迦葉！譬如千歲冥室，未曾見明，若然燈時，於意云何？暗寧有念：我久住此，不欲去耶？不也，世尊！若然燈時，是闇無力，而不欲去，必當磨滅。如是，迦葉！百千萬劫久習結業，以一實觀，即皆消滅。其燈明者，圣智慧是；其暗相者，諸結業是。故經言：若有眾生多於婬欲，常念恭敬觀世音菩薩，便得離欲；若多瞋恚，常念恭敬觀世音菩薩，便得離瞋；若多愚癡，常念恭敬觀世音菩薩，便得離癡。謂是故也。
問曰：然則何以求男女者，亦隨愿而獲耶？
曰：此無作妙力自在成就者也。夫無作妙力，無生滅相，但應眾生自心清凈，則能隨其所愿，使之成就。
智嚴經曰：譬如大地，琉璃所成，帝釋毗闍延宮殿、供具等，影現其中，閻浮提人見琉璃地諸宮殿影，合掌、供養、燒香、散華，愿我得生如是宮殿，我當游戲如帝釋等。彼之眾生不知此地是宮殿影，乃布施、持戒、修諸功德，為得如是宮殿果報。文殊師利！如此宮殿實無生滅，以地凈故，影現其中，彼宮殿影亦有亦無，不生不滅。菩薩無作妙力實無生滅，所求男女之影亦有亦無，但以女人心凈，故能現也。無生無滅，則無與無奪，亦有亦無，心凈則見，不凈則無。故經言常念恭敬者，所求必獲也。
無盡意菩薩至施無畏者。
論曰：妙音菩薩以解一切眾生語言陀羅尼，得現色身三昧，而觀世音菩薩以聞、思、修入三摩地，故對現色身皆非意識所到之境，唯慈善根力之所成就。
涅盤經曰：我欲涅盤，於初發足向拘尸那城，有五百力士於其中路平治掃灑，中有一石，眾欲舉棄，盡力不能。我時憐愍，即起慈心。彼諸力士尋即見我以足拇指舉此大石擲置虛空，還以手接，安置右掌，吹令碎粖，復還聚合，令彼力士貢高心息，即為略說種種法要，令其俱發阿耨多羅三藐三菩提心。善男子！如來爾時實不以指舉此大石在虛空中，還置右掌，吹令碎粖，復合如本。善男子！當知即是如來慈善根力，令諸力士見如是事。此則三十二應身所以圓具也。
問曰：何以謂之應以此身得度者，即現此身而為說法乎？
曰：唐文宗嗜蛤蜊。大和中，沿海官吏先時遞進，人亦勞止。一日，御饌中有不可擘者，帝以其異，即焚香禱之。俄變為菩薩形，梵相具足，乃貯以金粟檀香合，覆以美錦，賜興善寺，令眾僧瞻禮。因問群臣：斯何祥耶？或言：太一山僧惟政者，於佛法博聞強識。於是召至問其事，對曰：臣聞物無虛應，此乃啟陛下信耳。故契經曰：應以此身得度者，即現此身而為說法。帝曰：菩薩身則已現，然未聞說法。政曰：陛下睹此為奇瑞，而敬信之乎？帝曰：朕實深信。惟政者賀曰：陛下已聞法竟。於是皇情欣悅，得未曾有，詔天下寺院各立觀世音像，以答殊休。
又問曰：何以謂之施無畏者？
宋僧求那跋羅者，此云功德賢，中天竺人也。以元禧十二年至建業，為南譙王義宣所敬。王有逆謀，諫之至流涕，王雖不聽，亦不敢怒。梁山之敗，墮江水中，一心誦觀世音菩薩，手捉竹杖，顧見童子牽其衣，曰：汝小兒，乃能爾耶？即及岸，脫衲衣欲賞之，而童子忽失所在。
嗚呼！菩薩之出文宗御饌，童子之牽衣，求那跋羅衲衣何自而至哉？
無盡意菩薩至三菩提心。
論曰：謂之法施珍寶瓔珞者，非世之瓔珞也。瓔珞，莊嚴之具也。無盡意欲施之，言仁者！愍我等故，受此瓔珞者，著其愿之至也。
觀世音即時愍諸四眾及天、龍、人、非人等，受其瓔珞者，示其悲之相也。如經前文，釋迦牟尼佛入多寶佛塔，并座而坐者，示生而無生之象。多寶佛久已滅度，而言為聽法華經來者，滅而不滅之象。
夫生而無生，滅而不滅，則自心之體，法身佛也。無盡意，則大愿也，而又著其愿之意。觀世音，則大悲也，而又示其悲之相。而瓔珞，則莊嚴之具。經之旨，其以悲愿莊嚴法身也歟！何以深切著明也？故言受其瓔珞，分作二分，一分奉釋迦牟尼佛，一分奉多寶佛塔者，如此。
無盡居士論曰：勝彼世間音者，出世之音也。慈眼視眾生者，聞其音而觀之也。無盡意聞說觀世音菩薩因緣，以瓔珞上觀世音，觀世音順佛勑而受之，分作二分，一分奉釋迦牟尼，一分奉多寶佛塔，此則慈悲救苦之功歸於二佛，而持經功德不必重以言宣也。者，說之者或語或默故也；者，聞之者無滅無生故也。二品相須，則此經廣布矣。
爾時，藥王至得無生法忍。
論曰：舊疏曰：昔有窶人之子，智而多瞋，逃至他國。以有智故，謁其國王，紿之曰：我亦鄰國之王子也。以失愛於父王，流離失所，而歸大王，大王幸哀憐之！彼國王愛其舌辯，又聞其亦王者之子，使沐浴衣冠，與子弟游。久之，以女妻之。女難其多瞋，俄聞有客自其國來，遣人問窶人子之家世，且告之曰：吾夫好瞋，奈何？客默笑，祝之曰：若當瞋時，即為說偈曰：毋浪游他國，欺誑一切人，食麤亦常事，何必故作瞋。窶人子方瞋，妻即前跪說此偈，於是默然，不復瞋然。其妻及余人但聞其偈，不知其意。咒亦如是。謂之密默語，非也。
又曰：如王有所欲，即索先陀婆：如欲飲水，先陀婆即汲水以獻之；如欲乘馬，先陀婆即馭以獻之。在廷之臣屬皆莫能知之，而有智之臣獨知之。咒亦如是。亦非也。然則何以謂之咒哉？
曰：陀羅尼者，總持也。天親菩薩曰：以念慧為體，以少略密無義文字，神力所加，靈驗莫測。此說近矣。如涉公為符堅致雨，以咒為檄，以檄其龍，龍為下鉢中，而雨隨至。龍則有情識者也。如佛圖澄以咒為石勒致奇瑞，而青蓮輒華鉢中。青蓮則無情識者也。龍可檄而至，蓮其可檄而華哉？若以有思惟心籌量是事，非愚即狂。嗚呼！豈無心無理，乃能得萬物之情歟？豈特萬物之情，天地鬼神亦莫能違也。
而佛於惡世弘經者，謂菩薩當護持之，而藥王、勇施二菩薩，毗沙門天王、持國天王及羅剎女毗藍婆等，皆愿以咒守護者，豈非以其為少略密無義文字，而神力所加者乎？
無盡居士論曰：陀羅尼者，此云總持，皆是先佛所說，威靈不測，謂之神；降制諸魔，知其所由，謂之咒。藥王得之於六十二億河沙佛，勇施菩薩得之於河沙佛，持國天王、乾闥婆眾得之於四十二億諸佛，毗沙門天王、十羅剎女與鬼子母，各於佛前說咒，擁護讀誦受持是經者。若不如是，魔強法弱，豈可久住於世間哉？
爾時，佛告至二名凈眼。
論曰：華嚴論曰：為真智慧無體性，不能自知無性，故為無性之性；不能自知無性，故名無明。金剛藏菩薩曰：不了第一義，故號無明。將以真智慧本無性故，不能自了。是以諸佛更須示現出世說法，利樂人天。本無眾生可度，既先賢得道利樂世間，明知真智，要得了緣方能現也。
問曰：誰為了緣乎？
曰：唯善知識是眾生成佛了緣。如下文曰：當知善知識者，是大因緣，所謂化導令得見佛。然善知識之示教善利，當用四法以攝化一切眾生，使其淳熟，乃可入道：一名利行，二名布施，三名愛語，四名同事。
經於此品示其法，故言云雷音宿王華智佛者，利行也；有王名妙莊嚴者，布施也；其王夫人名凈德者，愛語也；有二子：一名凈藏，二名凈眼者，同事也。
何以知之？
曰：以經辭意之著知之，所謂利行者，利他人之行也。云含潤以慈致雨，雷音怒以威發生，故言云雷音。舒光所以破暗，開敷所以結實，故言宿王華智。宿王，謂月天子也。以是知利行為云雷音宿王華智佛也。
所謂布施者，舍所甚難也。金剛般若論曰：施有二種報：未來有大福德，於今眾美歸往。福德，則莊嚴義；眾美歸往，則王者義。以是知布施為妙莊嚴王也。
所謂愛語者，卑柔巽順，故以夫人言之。愛人以德，而語和美，故言愛語。以是知愛語為凈德夫人也。
所謂同事者，非獨善者，必與人同，故言二子。深藏若虛，故謂之藏；曉了無惑，故謂之眼。以是知同事為凈藏、凈眼也。此釋其象耳，至於深義，則見於下文。
雜阿含經云：善知識者，如貞良妻；善知識者，如宗親財；善知識者，如商主導；善知識者，如子臥父懷。蓋妻貞良，則愛其夫，非愛語乎？財出於宗親，則不匱，非布施乎？商主導之，則必有以利我，非利行乎？子臥父懷，則信之至也，非同事乎？
是二子有至微妙之色。
論曰：四攝深義，愿遂聞之。曰：所謂同事，而經必言二子者，如前文長者之念窮子，則曰密遣二人，無威德者。經必言生邪見家者，脫珍御服，著弊垢衣，執持糞器，狀若所畏之謂也。
六波羅蜜者，三乘菩薩不刊之行，修多羅名曰六度。此經獨於凈藏、凈眼所行之行，六度之外增方便波羅蜜，豈同事化人者，必以方便為先乎？此則件唱其名，至於為其父，現十八變，令其父王心生信解，則施其方便之用也。
經必言二子化其父王舍邪見已，即白其母，俱求出家者，蓋同事方便權也。權以濟事，事濟則舍之，固其所也。所謂利行，而經必言彼佛欲導妙莊嚴王及愍念眾生，故說法華經者，利他無先以法利相濟。故又言彼佛為王說法，示教利喜，王大歡悅，乃至於四眾中稱其精進，受記其成佛，終告之曰善知識是大因緣，所以開發激勸而安慰之者，皆利他之行也。
所謂愛語，而經必言母告子言：汝父信受外道，深著婆羅門法，而囑令當現神變，幸其見之，必發信心者，愛其夫之至也。然不自化其夫，必語其子，令往化之者，其愛語之指也。
所謂布施，而經必言時父見子神力如是，心大歡喜，得未曾有者，悔其歸向之晚之辭也。於是，妙莊嚴王與群臣眷屬俱，凈德夫人與後宮婇女俱，其王之二子與四萬二千人俱，一時共詣佛所者，凈德夫人及王二子皆正見者，王今與之俱至佛所，則舍邪見而歸正法之意，見於此矣。
施有二種，謂財施、法施也。舍其所學婆羅門法，則法施也；解頸真珠、瓔珞，價直百千，以散佛上，則財施也。經必言爾時，妙莊嚴王及其夫人施真珠、瓔珞，則是布施而及愛語。豈非愛語亦布施之法類耶？
謂以美辭，至意生其善心，故經言真珠、瓔珞於虛空中化成四柱寶臺者，布施必生慈悲喜舍四無量心。何以知四柱寶臺為四無量心之象？如前文方便波羅蜜之下，便言慈悲喜舍乃至三十七品助道法故也。
臺中有寶床者，於是四無量心當以法空為座。言床，則座之辭變也。敷百千萬天衣者，又當以忍辱深自覆護之耳。
問曰：布施而以慈悲喜舍助發之，足矣，更令觀法空，持忍辱，何也？
曰：施之行為難，若住心則退墮。舍利弗初欲修六度，發心施內外所有。忽一婆羅門從求眼睛，舍利弗忺然取以付之，婆羅門輒以投于地，曰：我以為寶珠光明可愛，不知其腥血彈耳。以腳踐碎之而去。於是舍利弗念曰：不用則已，何至腳壞踐之也？因是退墮四十劫。若能觀法空，持忍辱，而以慈悲喜舍助發施心，則名不住相布施。故言有佛結加趺坐，放大光明。金剛般若經曰：須菩提！若菩薩心住於法而行布施，如人入暗，則無所見；若菩薩心不住法而行布施，如人有目，日光明照，見種種色。此其證也。
時云雷音至得法眼凈。
論曰：經言其王即時以國付弟，與夫人、二子并諸眷屬，於佛法中出家修道者，謂四攝法皆眾生所欲，因其所欲而施方便，化令成佛。故維摩經曰：先以欲勾牽，後令入佛智。布施之心，非同事教化，罕能自發，借能自發，亦宿世善知識勸導熏習之力成熟所致。非愛語稱贊，莫能輔助激其勇銳。故經言王出家已，乃至二子者，是我善知識，為欲發起宿世善根，饒益我故，來生我家。然二子之能施是方便，蓋其母凈德夫人其實使之。
問曰：妙莊嚴王於此贊佛，佛三十二大人之相、八十種隨形之好，獨稱肉髻之光明照其眼，眉間毫相映其口，何也？
曰：以此品亦示因緣果報故也。故經言妙莊嚴王豈異人乎？今華德菩薩是。其凈德夫人，今佛前光照莊嚴相菩薩是，乃至其二子者，今藥王、藥上菩薩是也。如肉髻光明，示頂法微密，唯佛能見，故稱眼。眉間毫相，示中道義，則因緣果報所以巧譬善導之者，未能忘言，故又稱口也。
問曰：前文或曰得一切眾生語言三昧，或曰得無生法忍，或曰得法華三昧，或曰得現色身三昧，或曰發無等等阿耨多羅三藐三菩提心，獨此品但曰八萬四千人遠塵離垢，於諸法中得法眼凈而已，何也？
曰：以此證知所示者，四攝法耳。四攝之法，方便導助之權，故其得之者，不過遠塵離垢，於諸法中法眼清凈耳。
無盡居士論曰：甚矣！正法之難信難解也。既示之以罪福之報，又示之以神通自在之力，舉藥王身命布施之因，以昭其供養之果，集妙音殊妙眷屬，以起其希有之心，發惡趣鬼神誓愿說咒，以固其護持之力，可謂丁寧審諦矣，猶以為未也。故又因會中藥王、藥上菩薩舉其宿命，以告勑大眾：云雷音宿王華智佛者，往古無量不可思議劫之佛也。云雷音者，德蔭萬物，聲震十方者也；宿王者，宿植善根而至尊也；華智者，開敷妙慧，以嚴智體者也。
有王名妙莊嚴者，雖學外道，而聰利易化也。其夫人曰凈德者，清凈不染，可以導引也。有二子：一名凈藏，一名凈眼。凈藏者，凈而包含者也；凈眼者，凈而遍照者也。
王學外道，而二子出家，此則過去受佛付囑，護持法華經者，以愿力故，來為父子，情親語通，善巧引導，回其邪心，破其邪見。然後父母、二子及其臣民、眷屬、婇女，反然歡喜，知佛難值，如優曇鉢華，相與出家，當作娑羅樹王佛。而二子者，今藥王、藥上是也。如是則佛說時，八萬四千人遠塵離垢，於諸法中得法眼凈。不其然乎？
爾時，普賢至等陀羅尼。
論曰：智度論曰普賢菩薩一一毛孔常出諸佛世界，及諸菩薩遍滿十方，以化眾生，無的住處，則普賢菩薩為難見難知也。而此經乃言普賢菩薩以自在神通力、威德名聞，與大菩薩無量無邊不可稱數，從東方來，則普賢菩薩又若易知易見也。經之旨安在哉？
曰：菩薩之於一切眾生，以悲愿之力故，無所棄遺，雖至愚暗者，僅別方隅，亦可授法，非必奇英神穎者也。如學者不識文殊、普賢及觀世音之義，則問其師，師曰：汝識東方乎？萬物發生之始，如萬行之增長，此普賢住處也。又曰：汝識西方乎？萬物肅殺之所，以悲救之，此觀世音住處也。又曰：汝識東北方乎？東北，萬物之所終始之位，如因智而迷，因智而悟，此文殊住處也。
以是觀之，皆言其所易見易知，所以勸發之。若示之以高深，昭之以微妙，則彼將望崖而返，尚何能悅聞而愿從之耶？
推智度論所言，普賢無的住處，以信華嚴論所示曰：十地道滿，見普賢行。以十地中三昧三度倍倍入無量三昧，畢竟不見普賢身及所有境界，況如來果後常行普賢行，十方國土悉遍於中，功德如何可見哉？則果難見難知也。
經言是人若行若立，讀誦此經，乃至若坐思惟此經，我皆乘六牙白象王與大菩薩俱詣其所，現身於其人前，何十地菩薩入無量三昧，乃不能見，而凡夫眾生四威儀中讀誦受持法華經，便能見之耶？嗚呼！是亦易見易知之意也。
宋僧普明者，精嚴誦持，不舍晝夜，每至此品，必見菩薩乘白象王，與諸眷屬，威光照曜，現於其前。菩薩豈欺予哉？
所言法華三昧旋陀羅尼者，諸佛甚深境界，謂如走波回旋而為渦，則必極深處也。亦名旋澓海三昧，無量三昧中之王也。乃言以見我身故，即得之。豈佛甚深三昧，三賢十圣菩薩莫能測知，而以一見普賢，則便得之乎？此又以易解之語勸發之也。
經言我於寶威德上王佛國，遙聞此娑婆世界說法華經，則是已聞之矣。及見佛，則為俱來菩薩勤請曰：愿佛當為說之！此又晦其廣大無量神通之力、百千微妙三昧知見之力，而示以未聞之相，以勸發之也。
凡此皆普賢所行之妙行，一切菩薩莫能知其意，而佛獨知之，故告之曰：善男子、善女人成就四法，於如來滅後，當得是法華經：一者、為諸佛護念；二者、植眾德本；三者、入正定聚；四者、發救一切眾生之心。夫諸佛護念，則志樂佛乘者也；植眾德本，則集諸善法者也；入正定聚，則常不忘念者也；發救一切眾生之心，則有凈愿者也。
新學菩薩於是四法，如人之飲食服用，不可一日缺者，何待佛言而後知耶？憂學者以為易解易知，而莫肯遵奉，故曲折之耳。
晉僧耆域者，天竺人也。以惠帝時至洛陽。久之，會洛中亂，將西歸。僧竺法行請曰：愿乞一言，終身行之！乃集道俗，升座曰：守口攝身意，慎勿犯眾惡，修行一切善，如是得度世。言訖默然。法行曰：愿聞所未聞之法。若此偈，八歲童子能誦之。域笑曰：八歲能誦，百歲不行。不行而誦之，何益哉？人皆知敬得道者，不知行之自得道。於是掣肘徑去。域可謂知授法之要，得佛菩薩之遺意者也。
世尊！若後世至衣之所覆。
論曰：經敘受持、讀誦、修習、書寫而正憶念者，則親見佛而聞法者也。謂於此經不忘念，則為見佛。見佛為難，況復口聞經典，況復得佛贊嘆，況復受其摩頂，況復蒙以衣覆蓋，愛念親信，悲憐保護之至也。
華嚴經曰：德云比丘語善財童子曰：我得憶念諸佛智慧光明門。以止心勿念，妄想不生，正慧現前，名為憶念。以正慧與一切諸佛無相妙理合故，以此無相正慧現前，普照心境，身見、邊見等五見總亡，萬境虛寂。見亡業謝，名為光明，故言憶念諸佛智慧光明門。
所謂則見釋迦牟尼佛者，身合也；所謂如從口聞者，語合也；供養釋迦牟尼佛者，意合也。嗚呼！能不忘念，則與佛身、語、意合，學者當盡心焉。
如是之人至作禮而去。
論曰：此段經文義，大略如，蓋佛最後清凈明誨也。外道經書手筆，誡勿貪著者，以其於正憶念為滲漏耳。譬如近城之乳，乳味淡故。諸惡境界誡勿親近者，以其是障道增上之緣，恐緣差故。佛之意惟欲汝山間林下經行燕默，破衣壞衲隨緣粥飯，其心自然清凈，其身自然閑暇。此隨順法華三昧之要門也。經言如是之人，心意質直，正憶念，有福德力，渠不信夫！
無盡居士論曰：世尊說法，文殊、普賢未嘗不在，獨此法會，十方無量無邊諸大菩薩皆集。而說法已竟，普賢菩薩始從東方寶威德上王佛國來聽受，又問：善男子、善女人於佛滅後，云何能得是經？佛告普賢：如來滅後，成就四法，當得是經：一者、為諸佛護念；二者、植眾德本；三者、入正定聚；四者、發救一切眾生之心。如是成就，必得是經。然則不待受持、讀誦、解說而得之，則行此四法，不求經而經自得矣。此普賢請問於佛，而勸發後人也。
佛言：若法華經行閻浮提，有受持者，應作是念：皆是普賢威神之力。閻浮提者，乃吾此一天下也。
昔思大和尚於法華經不通利，夢普賢乘六牙白象來摩其頂，遂證法華三昧。此乃行於閻浮提之感應歟。