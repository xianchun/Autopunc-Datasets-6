經：爾時，摩訶迦葉至不求自得。
贊曰：長行四人同領，頌領獨迦葉者，最年大故，敘眾意故，影彰余人，亦頌說故。下有八十六頌半分二：初七十三行半頌頌前三文；世尊大恩下十三行頌屬品中第三段荷佛恩深。初文有三：初二頌頌法說；次四十一頌頌喻說；後三十頌半頌合說。此初也。不頌昔日不悕，唯頌今時獲得。初一頌半頌聞法、聞記二事，後半頌獲得。
經：譬如童子幼稚無識。
贊曰：下第二段四十一頌頌喻說。中分二：初三十四頌頌昔不悕；後有七頌頌今獲得。初中有六：初半頌最初發心喻；次一頌退流生死喻；次七頌中還見佛喻；次十四頌不肯修大喻；次九頌半化以二乘喻；後二頌示大不悕喻。此初也。
經：舍父逃逝至五十余年。
贊曰：第二、退流生死喻。周流者，經歷義。諸國者，五趣也。總名他國。
經：其父憂念至頓止一城。
贊曰：下第三段有七頌中還見佛喻。長行有三：子長還國，父先求覓子，遇到城。今此唯頌父先覓子，不頌余二，二文入後第四段中，文穩便故。此中有四：一頌求子止城；二頌半資財甚眾；一頌客利豐廣；二頌半往來者多。此初也。四方求者，隨入四生求之。疲者，劬勞，示相以求於子。頓，停也，停住大城。
經：造立舍宅至人民眾多。
贊曰：二、資財甚眾。造宅者，起慈悲心。立舍者，顯空勝義。或造者，起也，宅即舍，謂慈悲心。五欲者，五種樂，或凈法界等五法。娛者，樂也。輦者，真諦，法王獨乘。輿者，俗諦，諸人共乘。勝劣異故。車乘者，五乘。田業者，智斷。余文可知。
經：出入息利至無處不有。
贊曰：三、客利豐廣。商，賈也。通四方之珍異曰商，坐賣曰賈。估，市稅也。行曰商，坐曰賈，客名通上。往來六趣以利群生曰商，住凈土、人、天以化物曰賈，遍三界厘市行其稅利曰估。利豐客廣，故遍三界皆有佛法。
經：千萬億眾至有大力勢。
贊曰：四、往來者多。王者愛念，仁王敬故。豪族宗重，臣庶崇故。由此因緣，四眾八部往來者多。
經：而年朽邁至當如之何。
贊曰：下第四段有十四頌不肯修大，有四：初二頌父念子；次九頌子見驚走；次一頌半父令急捉；後一頌半子遂憂惶。此初也。年邁益念，道久悲深。夙夜惟念，六返觀故。
經：爾時窮子至或無所得。
贊曰：第二有九頌子見驚走。中有三：初三頌遇到父舍；次二頌半所見父相；後三頌半見已驚走。初中有二：初一頌半游求；後一頌半困到。此初也。索音：所戟、蘇各二反，乞也，亦求也。國邑之義，長行已解。有所得者，遇佛法中真實善友。無所得者，虛假知友。
經：饑餓羸瘦至遂至父舍。
贊曰：困到也。法食不足故饑，妙行不圓故疲，或起惡見，損壞深故生瘡，不堅持戒，損壞淺故生癬。妄生見解，不專持戒。到父城者，遇入大乘。傭賃展轉者，勤力求法也。至父舍者，入中道大乘也。
經：爾時長者至注記券疏。
贊曰：二、所見父相也。門內者，理居教內，果在因內。昔望生死，名居門外；今望涅盤，故住門內。計算金等者，諸圣作論，分別計度法圣財故。出內財產者，行二利用也。注記券疏者，諸師作疏，修撰文記等。注者，丁住反，注記也。切韻注，之戍反，水注也。非注記。廣雅注亦之喻反，注疏也，識也，解也。通俗文記物曰注。今亦作注。
經：窮子見父至何故至此。
贊曰：三、見已卻走，分二：初一頌半悔來；二頌卻走。此初也。
經：覆自念言至欲往傭作。
贊曰：卻走也。逼，切；迫，戚也。
經：長者是時至追捉將來。
贊曰：第三、父令急捉。默而識之者，未曾對眾陳說聲聞過去逢我，是我之子，名默而識之。
經：窮子驚喚至使我至此。
贊曰：第四、子遂憂惶。退大不修，卻住生死，名悶躄地。若行大行，乖本求意，與死不殊，名必當見殺。何用大乘無漏衣食，一旦至此。
經：長者知子至無威德者。
贊曰：下第五有九頌半化以二乘喻。長行有六，此中有四，不頌初二：初三頌令修脫分；次一頌子遂依行；次四頌半勸入善根；後一頌便成圣位。初中復二：初二頌遣使；後一頌傳語。此初也。
愚癡者，無明。狹劣者，意少。眇目者，視不正。說文：一目少也。目匡陷急曰眇。眇，小也。為二乘說安立諦教，能詮顯義不圓名為眇目，所詮生空理短，故名矬。無法身功德，丑故名陋。神用不廣，故名無威德。
經：汝可語之至倍與汝價。
贊曰：此傳語也。
經：窮子聞之至凈諸房舍。
贊曰：二、子遂依行。除煩惱糞，凈五蘊舍。
經：長者於牖至樂為鄙事。
贊曰：三、有四頌半勸入善根。長行有三，此亦有三：初一頌心傷；次一頌身近；後二頌半共語。此初也。
經：於是長者至往到子所。
贊曰：此身近也。
經：方便附近至若如我子。
贊曰：下共語。長行有二，此亦有二：初半頌總與語勸勉；後二頌別與語教示。後文有二：初一頌半隨須即與；後半頌假稱父子。涂足油者，西方人庶，例多涂跣，時既溫熱，塵坌頻沾，至必洗足，以油涂之。今言足者，即四神足：欲、勤、心、觀。油謂八斷行，即欲、精進、信、輕安、正念、正知、思、舍。初三為加行；輕安攝受身心；正念、正知為繼屬，不忘所緣，安心一境故；有放逸生，如實了知故，思、舍為對治，策心、持心二種力故。已生沈掉，能遠離之，名涂足油，如去風痹，斷障染故。或足謂戒，油謂六支。受學學處善能防護別解脫律儀，軌則所行皆具圓滿，見微細罪，生大怖畏，滋潤戒故。
法食既充，無貪、瞋、癡，薦席亦厚。無垢稱云：四靜慮為床，凈命為茵蓐。凈命即是無貪所起身、語二業，故以無貪為薦席也。在茵蓐下，床之上故。薦音：作見反，亦蓆也。玉篇獸之所食草也。又床薦，所以同薦藉也。席音：詳石反，玉篇蓆，廧亦反，廣多也。切韻為席。假稱父子，又以軟語：若如我子。若者，如也。如我入圣之真子也。此乃見道已前。
經：長者有智至執作家事。
贊曰：四、便成圣位。文中唯有無學漸令入出，并彰修道。二十年中常令除糞，名執家事。過是以後，心相體信入出無難，然其所止猶在本處，影顯見道，名之為兒。文中略故。
經：示其金銀至我無此物。
贊曰：示大不悕喻也。大乘二利雖使令知，名為出入。猶於門外者，大乘教行之因門外。止宿草庵者，猶住二乘。庵音：烏含反，小草舍也。有作庵。庵，閭草，非舍也。自念以貧為事業，都無大乘事業之分，無一悕意，不求大乘。
經：父知子心至剎利居士。
贊曰：下第二大段有七頌顯今獲得。前喻中有二：初五頌父付子；後二頌子獲得。初復有二：初一頌半知機集族；後三頌半正付家事。此初也。
經：於此大眾至恣其所用。
贊曰：下三頌半正付家事，有五：初半頌初教發心；半頌退流生死；半頌化以二乘，或在人天，彼方根熟，或在加行無間兩道，或斷五下、五上分結二位之時，故言見子已二十年，或說得有學、無學果；一頌昔退大乘，今得相遇，根機熟故；一頌正付。
經：子念昔貧至得未曾有。
贊曰：子獲得也。有為功德，名為珍寶。無為真如慈悲心等，名為舍宅。又識達本識，當成鏡智，亦知一切三界眾生皆己舍宅，及獲珍財，故生歡喜。
經：佛亦如是至聲聞弟子。
贊曰：下第三大段有三十頌半頌合說。中分二：初二十頌半頌昔不悕合；後有十頌頌今獲得合。初合中，長行有五，不合中還見佛，今此頌中唯頌示大不悕合，余略不頌。
前長行中示大不悕有三，今此亦爾：初二頌頌初知我樂小，佛不說我得，故不悕；次有八頌頌第三、但為菩薩說，不正為我說，故不悕；後十頌半頌第二、自得涅盤，謂已滿足，故不悕。此初也。未曾說言，汝等作佛，於佛妙智，我亦有分，但說我等得諸無漏，是聲聞弟子，故我不悕。
經：佛敕我等至當得成佛。
贊曰：下有八頌頌第三、但為菩薩說，不正為我說，故不悕。中分六：初一頌佛敕；次一頌半我依佛教；次一頌他依我言；次一頌佛授他記；次一頌半正為菩薩，不為我說；後二頌法喻雙結。此初也。佛三業加，密敕令說般若等經。
經：我承佛教至說無上道。
贊曰：二、我依佛教。
經：諸佛子等至精勤修習。
贊曰：三、他依我言。
經：是時諸佛至當得作佛。
贊曰：四、佛授他記。言諸佛者，顯一切佛法皆同故，非唯一佛，亦是過去曾於余佛所受化故。不爾，一佛云何言諸？故前說言曾從諸佛聞方便所說法。
經：一切諸佛至說斯真要。
贊曰：五、正為菩薩，不為我說，故我不悕。
經：如彼窮子至亦復如是。
贊曰：法喻雙結，文意可知。
經：我等內滅至都不欣樂。
贊曰：下第三有十頌半頌第二、自得涅盤，謂已滿足，故不悕。中分二：初二頌標自滿不悕；後八頌半釋。此初也。內滅者，謂內自身滅諸煩惱，證得涅盤，唯能了此以為究竟，更無自余外利他事，故不欣大。
經：所以者何至謂是究竟。
贊曰：下八頌半釋。中分三：初三頌半於佛境智起三解脫門觀，自謂滿足，故不悕；次四頌自謂得道，已報佛恩，雖為他說，而自不悕；後一頌結佛不為說，故不悕。此初也。初三頌空無相觀，後一頌半是無愿觀。諸法皆空，空觀也。
二我既無，何有生等？故次下說無生滅等六種所無，并無相觀。舍離貪著，不貪一切，遂於佛智亦不貪求，是無愿觀。由聞般若密意，所說空、無相、愿，遂錯悟解，作此三觀，自得涅盤，後作此解，謂是究竟，故不悕大。
經：我等長夜至報佛之恩。
贊曰：二、有四頌自謂得道，已報佛恩，雖為他說而自不悕。中分二：初二頌半謂報佛恩；次一頌半雖為他說而自不悕。此初也。驗此文意，住有余依涅盤，回心向大，非住無余依涅盤界。
經：我等雖為至永無愿樂。
贊曰：雖為他說，而自不悕也。
經：導師見舍至說有實利。
贊曰：三、佛不為說，故我不悕。簡擇於我，觀根未熟，故見舍我。未曾勸進，令修大乘，說有實利，故我不悕。初不勸者，據今生來，非曾不勸，久已勸故。
經：如富長者至乃教大智。
贊曰：上二十頌半頌合昔不悕。下有十頌合今獲得，有二：初三頌法喻對，明初教方便，後說真實；後七頌明我今獲得。此初也。一頌半喻，一頌半法。
經：我等今日至得無量寶。
贊曰：下七頌明今獲得。中分三：初一頌半總辨今得非先所望；次三頌始于今日方名得果體；後二頌半方名得果用。此初也。
經：世尊我今至無上大果。
贊曰：二、始于今日方名得果體。初一頌總辨先得果非真，今得是實。道謂證智，果謂無為。後二頌今得果是實，由前因證。於中，初頌持戒因得報，後頌梵行滿得大果，皆以勝昔。
經：我等今者至應受供養。
贊曰：三、方名得果用。初一頌得真實聲聞之名，利他用故。後一頌半得真阿羅漢稱，實福田故。即顯住小非真聲聞，亦非真是阿羅漢也。
經：世尊大恩至誰能報者。
贊曰：已上七十三頌半頌前長行。自下品之第三段有十三頌荷佛恩深，分二：初六頌半總明恩深難報；後六頌半別明所難報事。初中復二：初一頌半明佛慈悲深故難報；後五頌明行供養事而不能報。此初也。時長處廣，行滿心勤，苦己利人，情深叵答，昊天之恩，蓋在於此。
經：手足供給至盡心恭敬。
贊曰：下五頌明供養事。中分二：初二頌六種內財不能報；後三頌四事外財并以起塔亦不能報。此初也。
經：又以美膳至亦不能報。
贊曰：四事外物不能報也。二頌四事，一頌結之。
經：諸佛希有至隨宜為說。
贊曰：下六頌半明所難報事。於中有三：初二頌半總明佛能為下劣事，於取相凡夫能隨宜為說；次二頌能知欲樂及勝解而為說法；後二頌能知根熟、未熟，為說三乘。此初也。藏報身之實德，顯化相之權形，隱妙理之玄宗，揚麤義之疏教，不居凈土，處此穢方，隨逐凡夫，豈非難報？
經：諸佛於法至而為說法。
贊曰：二、能知欲樂勝解而為說法也。志力者，勝解故。不隨自意，廣演玄微，乃遂他情，唱斯方便，豈非難報？
經：隨諸眾生至隨宜說三。
贊曰：三、能知根熟、未熟，為說三乘。或麤或細，或實或權，觀根初後以施為，豈非恩深而難報者也？
以三門分別：一、來意；二、釋名；三、解妨。來意有四：
一者、前為上根初周法說，鶖子法領，佛法述成，後方授記。今第二周既為中根喻說，四人喻領，今佛還為以喻述成，後方授記，故此品來。
二者、論說對治七慢中第三、有大乘人一向增上慢，言無別聲聞、辟支佛乘，為對治此，故說雨]摩作抹，細壤土作抹，涂飾作瀎。今既別有涂香，故應作&#;。玉篇：粖者，亡達、亡結二反，粥糜也。碎香如糜，故作粖。碎香如細壤土，應作&#;。
經：過是已後至具菩薩道。
贊曰：此明後時供養於佛。值良緣已，方具菩薩所行之道，內自修行。
經：當得作佛至佛世尊。
贊曰：果記，有六：此自體也。迦延過去曾掃僧地，身常金色，容儀閑雅，今復目睹毫光，耳聽法光，故名閻浮金光。廣如樞要度鉢戍羅，是賢義，略但云跋；旃檀香是唐音：即是性無垢賢旃檀香佛。由大目連煩惱輕微，名性無垢；仁德如香可熏，名賢旃檀香佛。
經：劫名喜滿至見者歡喜。
贊曰：此中有三：一、劫名；二、國名；三、土相。土相有四：一、平正；二、地；三、樹；四、珠華。
經：多諸天、人至四十小劫。
贊曰：此中有三：一、多善趣；二、眷屬；三、壽量。
經：爾時，世尊至奉持佛法。
贊曰：下頌記，有十頌，分二：初五頌因記；後五頌果記。因記有二：初三頌佛在；後二頌滅後。此初也。初一半遇良緣，後一半修妙行。
經：諸佛滅後至菩薩道已。
贊曰：此滅後行。長表金剎，以金為剎，梵云掣多羅，彼土更無別幡竿，即於塔覆鉢柱頭懸幡。今云剎者，聲訛也。有所表故，名為長表。
經：於意樂國至演說佛道。
贊曰：下五頌果記，有六。此中有四：一、國名；二、自體；三、佛壽；四、善趣。
經：聲聞無量至像法亦爾。
贊曰：此有二：一、眷屬；二、法住量。
經：我諸弟子至咸得成佛。
贊曰：下品第二段、標當授記，為第三周說法之由。中有二：初一頌半標當記；後一頌許當說。此初也。
經：我及汝等至汝等善聽。
贊曰：此許說也。警告其心，令聽法故。