佛如来顶上肉髻团圆彖起，犹如合拳。其上平偃，犹如天盖。
佛如来头上有八万四千发，一一发长一丈三尺五寸，犹如黑丝分齐分明，四觚分明，毛皆两靡，右旋而生，如绀琉璃色。右旋婉转，卷成蠡文，在佛头上，一一毛孔，旋生五光，入诸光中。
佛如来头皮黄金色，亦生众光，入脑光十四色中。
佛如来头顶骨其色正白如颇黎，雪山不得为譬。
佛如来脑红颇黎色，有十四脉，众画具足，一一画有十四色光，分明了了，于脑脉中，旋生诸光，上冲头骨，乃至发际，光有十四色，围绕众发。
佛如来发际如赤真珠色，婉转下垂，有五千光，间错分明，皆向上靡，围绕众发，从顶上出生诸化佛。
佛如来额广平正，额上诸毛，毛皆上靡。其毛根下，梵磨尼色，毛端流光，如融紫金光相。上靡入于发际。婉转下垂至耳轮边，然后布散入诸发间，围绕蠡文数百千匝，从枕骨出如金莲，华日照开，敷适众生意。
佛如来白毫相，长一丈五尺，十楞分明，如白琉璃筒，中外俱空，右旋婉转，在佛眉间，围如三寸，如白颇黎珠，十方光现，映蔽众目，如万亿日不可具见。于其毛端，出五色光明，还入毛孔。
佛如来左右二眉，形如初月，绕生诸毛，稀稠得所，眉光两靡，散入诸发，其色焰紫绀青琉璃蜂翠，孔雀色无以类，犹如聚墨，比琉璃光，眉下三画及眼眶中旋生四光：青、黄、赤、白，上向焰出，入眉骨中，出眉毛端。
佛如来眼睫上下各生五百毛，柔软可爱，如优昙华须。
佛如来眼如四大海水，青白分明，白者白于白宝，青者胜青莲华，上下俱瞬，如牛王目，目双眦头，旋生二光，如青莲华。
佛如来耳普垂埵相，两耳孔中，旋生七毛。轮郭众相，如宝莲华，悬处日光，两耳内外出生莲华及耳孔七毛，流出诸光，光有五百支，支有五百色。
佛如来方颊车相，颊上六画，左右正等，有妙光色，辉艳倍常，如净金色，譬如和合百千日月。
佛如来鼻高修直如铸金槌，当于面门，其孔流光，上下灌注。
佛如来髭须如科斗形，于其毛端头，开敷三光，紫绀红色直从口边旋颈上照，围绕圆光作三种画，其画分明，色中上者。
佛如来师子欠相，佛张口时如师王，口方正等，口两吻边，流出二光，其光金色。
佛如来唇色赤好如频婆果，于上下唇及龈腭间，和合出光，其光团圆，犹如百千赤真珠贯从佛口出，入于佛鼻，从佛鼻出，入白豪中，从白豪中出，入诸发间，映饰诸华。
佛如来口四十齿，齿印文上生光，其光红白，光光相照，照四十齿，令四十齿然齐白如颇黎壁，上下齐平无参差者，其齿间诸画流出诸光，赤红白色如是众色，佛在世时，映曜人目。
佛如来上腭有八万四千画，了了分明，下龈如优昙钵华茎色。
佛如来广长舌相，佛舌出时，如赤莲华叶，上至发际，遍覆佛面，其舌根下及舌两边有二宝珠流注甘露滴舌根上，诸天世人十地菩萨无此舌相，亦无此味，舌上五画五彩分明如宝印文。其舌根下十脉众光流出，如此上味，入印文中，流注上下，入琉璃筒，诸佛笑时，动其舌跟此味力，故舌出五光，五色分明。
佛如来咽相，光净可爱，如金翅鸟眼。
佛如来喉咙如琉璃筒，状若累莲华，节节相重。
佛如来心如红莲华，金华映饰，妙琉璃筒悬在佛胸，团圆如心，开如不开，合如不合，红华金光有八万四千脉，犹如天画，一一画有八万四千光，一一光明有八万四千色，一一色中有无量微尘数化佛，一一化佛坐金刚台，其金刚台放金色光，是诸化佛游佛心间，径往五道度苦众生。
佛如来颈臃圆相，三约分明，出二种光，其光万色。
佛如来咽喉有三点相，分明犹如伊字，一一点中流出二光。
佛如来缺盆骨，两手两足及项后七处皆平满相，光明遍照十方世界，作虎魄色。
佛如来两肩膊圆满相。
佛如来臂臃纤圆如象王鼻。
佛如来肘骨如龙王发，婉转相着，节头蟠龙不见其迹。
佛如来手十指纤长，参差不失其所，于一一指节端有十二轮相现。
佛如来赤铜爪，其爪八色，了了分明。
佛如来手十指端各有万字相，万字点间有千辐轮相现。
佛如来手合缦掌，敛指不见，张时则现，如真珠网，分明可爱。
佛如来手掌文兰成如自在天宫，其掌平正，人天无类，当于掌中，生千辐轮相，于十方面开摩尼光。
佛如来手背毛皆向上靡，如绀琉璃，流出五光，入网缦中。
佛如来手足柔软如天劫贝。
佛如来手内外握。
佛如来上身胸臆广厚如师子王。
佛如来胸德字万印相，中放三摩尼光。
佛如来腋下平满悬生五光如摩尼珠，上柱于腋，有五百色光明，共相映发。
佛如来腹小不现相。
佛如来齐如毗楞伽宝珠，于其齐中有万亿宝华，一一宝华有万亿那由他叶，一一叶有万亿那由他色，一一色有万亿那由他光。
佛如来胁左右大小正等，婉转相着。
佛如来诸骨枝节蟠龙相结，其间密致。
佛如来钩锁骨卷舒自在不相妨碍，其骨色鲜白如颇黎，雪山不得为譬，上有红光，间错成文，凝液如脂，皆出金光。
佛如来马王藏相，身根平满，状如满月，有金色光，犹如日轮。
佛如来两䏶周圆，渐次而敛。
佛如来两膝骨相圆着好。
佛如来伊尼鹿王腨相。
佛如来足跟圆长有梵王顶相，众蠡不异，各生一华，其华微妙，犹如净国优钵罗华。
佛如来两足踝不现相。
佛如来足敷高平相。
佛如来足敷上色如阎浮檀金色，毛皆上靡，及身诸毛随一毛孔，一毛旋生，柔软可爱。
佛如来足指网间如罗文彩，于其文间，众色玄黄，不可具名。
佛如来足十指纤圆斜齐如赤铜爪，于其爪端，有五师子口相。
佛如来脚十指端蠡文相，如毗纽羯摩天所画之印。
佛如来足下平满不容一毛。
佛如来足下千辐轮相，毂辋具足，鱼鳞相次，金刚杵相。
佛如来那罗延力合以成身，结跏趺坐百宝莲华座。
自此已前，是顺观佛身相法。若欲逆观佛者，即从佛足指，次第向上，一一相好观之至佛顶相，此是逆观法。
若欲观佛圆光相者，世尊在日，若行之时，项光照地。前一由旬纯黄金色，后一由旬纯黄金色，左一由旬纯黄金色，右一由旬纯黄金色。有人近佛左右行者，其人臭秽皆悉不现。人远望之，同为金色。有人谛观佛项光者，前行看者见佛在前，从后看者见佛在后，左边看者见佛在左，右边看者见佛在右。八方人来遥见项光各作是言：瞿昙沙门在金山中游行，自在来向我所。如是众生各各见异，此是项光相。
若我灭度后，诸佛弟子舍离诸恶，去愦闹相，乐少语法，不务多事。昼夜六时，能于一时中分为少分之中，能须臾间念佛白毫，令心了了，无错谬乱相，分明正住，注意不息。念佛白毫者，若见相好，若不得见，如是等人，除却九十六亿那由他恒河沙数微尘数劫生死之罪。设复有人但闻白毫，心不惊疑，欢喜信受，此人亦除却八十亿劫生死之罪。
佛告阿难：如来有三十二大人相、八十种随形好。金色光明，一一光明无量化佛，身诸毛孔一切变现及佛色身。略中说略者，我今为此时会大众及净饭王略说相好。佛生人间，示同人事。因人相故，说三十二相；胜诸天故，说八十种好；为诸菩萨，说八万四千诸妙相好、佛实相好。我初成道摩伽陀国于寂灭道场，为普贤贤首等诸大菩萨于杂华经已广分别。此尊法中所以略说，为诸凡夫及四部弟子谤方等经、造五逆罪、犯四重禁、偷僧祗物、淫比丘尼、破八戒斋、作诸恶事，种种邪见。如是等人若能至心一日一夜系念在前，观佛如来一相好者，诸恶罪障皆悉尽灭。是故如来名婆伽婆、名阿罗诃、名三藐三佛陀、名功德日、名智满月、名清凉池、名除罪珠、名光明藏、名智慧山、名戒品河、名迷衢道、名邪见灯、名破烦恼贼、名一切众生父母、名大归依处。若有众生归依佛世尊者，若称名者，除百千劫烦恼重障，何况至心修念佛定。
佛告阿难：如来往昔于无量无边阿僧祗劫，以智慧火，烧烦恼薪，修无想定，不非时证，是故获得如是胜相。一一相中无量化佛，何况多相。若能系心观一毛孔，是人名为行念佛定。以念佛故，十方诸佛常立其前，为说正法。此人即能生三世诸佛如来种，何况具足念佛色身。如来亦有无量法身，十力无畏，三昧解脱，诸神通事如此妙处，非汝凡夫所学境界，但当深心起随喜相。起是相已，当系念佛功德。念佛功德者，所谓戒、定、智慧解脱、解脱知见，金色卅二相、八十随形好，十力、四无所畏、十八不共法、大悲、三念处。若有众生一闻佛身如上功德相好，光明亿亿千劫不堕恶道，不生耶见杂秽之处，常得正见，勤修不息。但闻佛名，获如斯福，何况系念观佛三昧。
录文完。