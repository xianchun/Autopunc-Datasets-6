四分律行事钞资持记卷第十六四分律行事钞资持记卷第十七宋余杭沙门元照撰记四、明戒相。
四、戒相①者，正当本篇。
相有形状，览而可别。
前明戒法，但述功能；次明戒体，唯论业性；后明戒行，略示摄修。
若非辨相，则法、体、行三，一无所晓。
何以然耶？
法无别法②，即相是法；体无别体，总相为体；行无别行，履相成行。
是故学者于此一门，深须研考。
然相③所在，唯指教诠。
大略而言，即二百五十，篇聚不同；一一篇中，名种④差别；一一种内，有犯不犯；一一犯中，因果⑤重轻⑥，犯缘通别。
举要示相，不出列缘；缘虽多少，不出心、境。
罪无自体，必假缘构，非境不起，非心不成。
若晓此意，类通一切，皎如指掌。
余更如文。
①戒相，又见标宗篇卷三·一。
记云：欲达四科，先须略示。
圣人制教名法，纳法成业名体，依体起护名行，为行有仪名相。
卷一五·四记文云：轨凡从圣名法，总摄归心名体，三业造修名行，览而可别名相。
②法无别法，钞一五·四记云：当知相者，即是法相，复是体相，又是行相，无别相也。
③然相，标宗篇三·一四钞曰：四、明戒相者，威仪行成，随所施造，动则称法，美德高显，故名戒相。
记云：问：释相篇中，以戒本为相，与此异者？
答：此约行明，彼就法辨；然则行必循法，法必轨行，文云动则称法，岂不明乎？
通释：此释法、行不离也。
谓释相明戒法之相，标宗明戒行之相，然则戒法相假行而显，戒行相循法而彰，缺一则不可。
④名种，忏篇卷二八·二七记释，并见济缘。
⑤因果，因即远、近等方便，果即根本也。
如持犯篇·方便趣果，钞二七·二二。
通释曰：若如盗戒，盗心审虑，远因；决定，近因；举离本处，果乎。
⑥重轻，方便轻，果罪重，是约因果解。
或明二犯十门，如持犯篇·优劣门中，钞二六·三一。
语①相而言，有境斯是，缘则绵亘，摄心通漫。
今约戒本，人并诵持，文相易明，持犯非滥。
自余万境，岂得漏言？
准例相承，薄知纲领。
叙意中。
初叙相广难持。
有境是者，彰其遍也。
缘者，或指上境，或约心缘。
绵犹远也，通过、未故。
亘即遍也，周法界故。
摄心漫者，凡心微劣，持奉难故。
今下，明本文显要。
则有三易：一、人诵常闻，二、文相有据，三、条别不滥。
自下遮疑。
恐谓戒相既广，但释戒本，已外持犯何由可通？
故此释之。
准例者，准此例彼，一切类通。
相承者，以彼承此，楷模不异。
若达戒本，万境皆然，解一千从，故云薄知等。
①语，标宗篇记，三·一云：语，犹叙也。
初篇。
篇目者。
篇、聚都名，前篇已解；持犯总义①，广在后云。
此则单录别条，直显行相。
古来讲解，例以删定戒本辄加注释，乃用钞文牒释戒相。
颠乱祖乘，昏迷后学，为弊斯久，卒难晓喻。
今略点示，有识知非，早须废舍。
钞是宗钞②，那得释文？
序云：若长途散释③，则寡于讨论；必随相曲分，便过在繁碎。
今反以宗钞牒释戒文，深乖钞旨，此一非也。
含注戒本自有解申，乃全依本文，一无改易，即戒序云今依律本，具录正经，仍随佛解，即为注述是也。
但以翻传，词尚淳质，故仍删定，专被诵持；对于律解，义同文异。
故知注释，须准古文；若但诵持，可依删定。
今则两本皆注，殊乖祖心。
况以浅近浮词妄参圣语，杂碎科条浪节真经，瞽论④纷纭，焉知自误。
此二非也。
又章记至此，且入戒序科文解释，至后戒条例分为二：一、戒本，二、钞文。
且此科文，为属戒本，为属钞文？
是则科段交参，两无所摄，深非常途撰述之体。
此三非也。
又复以钞释戒，殊不相符。
且如初戒云共戒、同戒、不舍戒等，今钞直列境缘，曾无一词相对。
虽强科配，终成乖各。
此四非也。
又含注戒本全依佛语，注释精详，复有义疏，解文委备，当须遍学，方尽始终。
今以钞释戒，彼成无用。
即今律肆，罕见传通，良由于此。
况剽窃疏文，冒为己注，文无起尽，义不周旋，虽欲究寻，终成徒尔。
必若钞文释戒，后复撰疏何为？
此五非也。
且略责五非，极多不便，今并删削，直点钞文。
但摘撮本缘，令知端始；或文略义壅，则引疏决通；或诸部互违，则旁引比对。
欲知要旨，妙识犯缘。
此乃释相之纲宗，持犯之枢键者也。
①持犯总义，记一五·三：逐条显相，名别事持犯；后章统收篇聚，名总义持犯。
由别显总，以总收别，前后相照，持犯方明。
②钞是宗钞，记举古非，有其五。
第一、以宗钞准他疏钞例，以释戒文，是宗释不分之非也。
钞有宗钞、释钞之二。
释钞者，犹释释论。
今宗钞，如行事钞卷二·四三云：钞兴本意。
夫钞者，固令撮略正文，包括诸意也。
记云：攒多归少曰撮略，举一总众名包括。
③长途散释，卷二·四九，记释云：谓不约三行收束也。
寡讨论者，谓不称机宜也。
以言无所归，人难披检故也。
下二句，明伤繁过。
言曲分者，谓逐卷随篇明三行简判。
④瞽论，如群盲摸象之譬，涅槃经略曰譬如有王，多集众盲，以象示之，各问言：汝见象耶？
众盲各言：我已得见。
王言：象为何类？
其触牙者，即言：象形如莱茯根。
其触耳者，言：象如箕。
其触头者，言：象如石。
其触鼻者，言：象如杵。
其触脚者，言：象如木臼等。
又瞽，说言不中道，若无目之人也。
又可瞽与鼓通，钞序曰：争锋唇舌之间，鼓论不形之事。
记曰：鼓谓击动，论即言议。
淫①戒已下，例分为三：一谓所犯境，二、成犯相，三、开不犯法。
略知持犯，广如下篇。
余义并如戒本疏中。
淫戒②佛在毗舍离③国。
须提那子出家已，还本村，与故二④共行不净，因制。
僧祇⑤：淫戒，五年冬分⑥制，余三戒并六年冬分制。
标中。
例分三者，义通文别。
言义通者，终尽众学，一一皆然，文或有缺，义必当具。
言文别者，随一一戒，境缘不同。
一、所犯者，别简境也。
二、成犯者，心境合也。
三、不犯者，心境互缺也。
略下指广，欲彰此处不涉义章。
下篇犹略，故复指疏。
释名、制意、义门、开制、古今别解、释疑会异，尽在彼文，今多不引。
或须相照，时有抄撮，释通文相，无他意焉。
①淫，戒疏五·四二：淫是耽滞专固为名，故俗中婬字，随相以释：水边㸒者，为邪咎过；女边㸒者，为邪私也。
故字两列，各有其义。
滞雨多者，名为雨淫；滞书多者，名为书淫。
记释：耽滞谓染著无厌。
专固谓系缚难舍。
水边为邪咎者，谓为非过甚也。
尚书·大禹谟云：罔淫于乐。
注云：淫，过也。
女边为邪私者，谓耽女色也。
说文曰：私逸也，故字从女，㸒声也。
故下释字义，初释水淫字，随事虽别，义意颇同。
小补韵会云婬。
广韵：婬，荡，通作淫。
诗正义曰：淫，谓色欲过度。
②淫戒，戒疏五·四九：就住处，毗舍离者，多论云广严城也。
须提那者，多云聚落主名也，此云求得；其子耶舍，此翻为明。
见论云：有财四十亿，深厌此财生毒害善，便舍有为入无为，故曰也。
③毗舍离，名义三：亦名维耶离鞞舍隶吠舍离，此云广严。
④故二，本妻也。
夫及妻，故曰故二也。
故二，注羯磨列梵难云本二。
济缘释曰：本二，即在俗时妻，二谓匹偶。
⑤僧祇，彼云：于毗舍离城，成佛五年冬，第五半月十二日中食后，东向坐一人半影，为长老耶舍迦兰陀子制此戒。
又云：于王舍城，成佛六年冬分，第二半月十日，东向坐，食后两人半影，为瓦师子长者达贰伽，因瓶沙王及粪扫衣比丘制此戒。
又云：于毗舍离城，成佛六年冬分，第三半月九日，食前北向坐，一人半影，为众多看病比丘，因鹿杖外道制此戒。
又云：于舍卫城，成佛六年冬分，第四半月十三日，食后三人半影，东向坐，为聚落中众多比丘制。
⑥五年冬分，疏五·三：如僧祇中，佛成道后，五年冬分，第五半月十二日中后一人半影，为耶舍犯，故制初戒。
则当此间十月二十七日也。
初、明犯境者。
僧祇①云：可畏之甚，无过女人。
败正毁德，莫不由之。
染心看者越毗尼，闻声起染亦尔。
智论②云：淫欲虽不恼众生，心心系缚，故为大罪。
故律中淫欲为初。
又比丘法，今世取涅槃故。
犯境，初科。
僧祇，上二句示来报，次二句彰现损。
言可畏者，诃欲经③云：女色者，世间之枷锁④，凡夫恋著，不能自拔；女色者，世间之重患，凡夫因之，至死不免；女色者，世间之衰祸，凡夫遭之，无厄不至。
行者既得离之，若复顾念，是为从地狱出，还复思入。
又云：女人之相，其言如蜜，其心如毒。
譬如清渊澄镜，而蛟龙居之；金山宝窟，而师子处之。
当知此害，不可近也。
败正者，立事公正，苟荒女色，则无所成。
即彼经云：室家不和，妇人之由；毁宗败族，妇人之罪。
毁德者，修身立行，或著女色，则皆丧失。
即经云：凡夫重色，甘为之仆，终身驰骤，为之辛苦。
净心观云：贪色者骄，贪财者吝。
既骄且吝，虽有余德，亦不足观。
染下明制急。
然心行微细，粗情不觉，纵知违戒，制御犹难。
岂况悠悠⑤，终无清脱。
请临现境，自审狂心，或宛转⑥回头，或殷勤举眼，或闻声对语，或吸气缘根。
虽未交身，已成秽业。
大圣深制，信不徒然。
谅是众苦之源，障道之本，是以托腥臊⑦而为体，全欲染以为心。
漂流于生死海中，焉能知返？
交结于根尘网里，实谓难逃。
当自悲嗟，深须勉强：或观身不净，即是屎囊；或谛彼淫根，实唯便道；或缘圣像；或念佛名；或诵真经；或持神咒；或专忆受体；或摄念在心；或见起灭无常；或知唯识所变。
随心所到，著力治之。
任性随流，难可救也。
智论中。
彼谓杀戒违恼过重，何以律中淫戒在初？
故此通之。
文有二义。
初约染著义。
若望违恼，则杀重淫轻；若论染著，则杀轻淫重。
又下，次约障道义。
以障道中，贪欲重故。
比丘法者，对简菩萨历劫度生，不专自利。
故大乘戒，杀初淫后；比丘不尔，所以反之。
然今所引，但彰过重耳。
①僧祇，第一。
染心已下，第二，彼云：以染污心，欲看女人，得越毗尼心悔；若闻声，犯越毗尼罪。
②智论，四六，彼接云：菩萨不求今世涅槃，于无量世中，往返生死，修诸功德。
③诃欲经，经，彼作法，一纸，罗什译。
④枷锁，玄赞曰：木在项名枷，铁在项、腰名锁。
⑤悠悠，行貌。
又诗悠悠苍天，眇远无期貌。
悠悠旆旌，闲暇貌。
下记曰：悠悠，不信三宝之貌。
⑥宛转，善见一曰：迦叶闻佛已涅槃，宛转啼哭，闷绝躄地。
法华·譬喻品云宛转腹行。
又寿量品云宛转于地。
文选·洞萧赋作宛转，注云：宛转，盘旋也。
⑦腥臊，今即指父母二渧也。
四分中，犯境，谓人、非人、畜生三趣。
据报则男、女、二形。
据处则女人三道，谓大小便道及口，男子二道。
此等淫处，若觉、睡眠，若死未坏、少坏，但使入淫处如毛头，皆波罗夷。
律云：牛、马、猪、狗、雁、鸡之属，莫问心怀想、疑，但是正道，皆重。
余摩得伽论，具明犯之分齐。
次科中四。
初、列境相，又三：以趣摄，注云等者，即修罗、地狱，四合为一；约报有三，该上六趣；约处亦三，须通三报。
此下，二、定犯分齐。
文列四相，二生二死，相别可见。
如毛头者，断犯处也。
律下，三、明不开疑想。
律云：若道作道想，若疑，若非道想，并波罗夷。
文举畜趣，余趣同然。
余下，四、示异。
彼约根节论犯分齐，口要①过齿，二道过皮。
此律，毛头微入即犯。
性重宜急，不必待过。
戒疏云极微尚犯，何况余者是也。
①口要，彼云：大便道过皮，口道过齿，波罗夷。
准十诵文决释此文，大便云皮，小便云节，能所互举，谓大小道并所约皮，能约根节。
然淫过粗现，人并知非。
及论问犯，犯皆结正。
约相示过，耳不欲闻，或致轻笑，生疑生怪。
故善见云：法师曰：此不净法语，诸闻说者，勿惊怪；生惭愧心，志心于佛。
何以故？
如来慈愍我等。
佛是世间王，离于爱染，得清净处，为愍我等，说此恶言，为结戒故。
又观如来功德，便无嫌心。
若佛不说此事，我等云何得知波罗夷罪①？
有笑者驱出。
三中。
初叙情见。
上二句纵其所知，及下示其制重。
问犯谓究问教法也。
约下，述其愚暗。
此有四过：一、生厌恶，不欲闻故；二、无尊重，生轻笑故；三、无深信，疑非佛说故；四、不正见，怪作是说故。
故下，引诫。
法师即论主，将集此戒，故先约勒。
文中三。
初遮众情。
生下，教观察。
生惭愧者，克己自责也。
世间愚人，谁能反照？
身行鄙秽，殊不省非，及闻教说，反生惊怪。
汝必恶闻，何如不作？
汝既自作，何得恶闻？
此由不知，于大慈门②说毗尼藏，全是指出众生恶业。
若能知业，岂复有教？
呜呼凡愚，迷倒至此！
志下，令观胜境。
初观佛慈。
又下，次观佛德。
若下，后观佛教。
有笑下，明立制。
①夷罪，彼接云偷兰遮、突吉罗？
若为人讲，听者说者，以扇遮面，慎勿露齿笑，若等。
②于大慈门，十住婆沙云：修多罗依十力等流说，毗尼依大慈等流说，阿毗昙依无畏等流说。
次成犯相，有二缘。
一、自有淫心向前境，纵有裹隔互障，但入如毛头，结成大重。
具四缘成，是正境，兴染心，起方便，与境合，便犯。
犯相中，初科。
以自造、他逼，犯相有异，故列两缘。
前约趣境论缘，由本有心，故就身明犯；后约境合辨缘，既开身交，故就心明犯。
初缘，先示犯相，次正列缘。
裹隔者，用物裹根以隔之。
律文，四句皆犯：一、有隔有隔，二、有隔无隔，三、无隔有隔，四、无隔无隔。
善见云：于女三道，或以树叶，或衣，或熟皮等，随得物而用隔也。
第二缘，注云等者，即不犯中，一切无淫意，痴狂、心乱等。
二者，若为怨逼，或将至前境，或就其身。
佛开身会，制令不染。
亦具四缘，是正境，为怨逼，与境合，受乐，便犯。
善见云：淫不受乐者，如以男根内毒蛇口中①及以火中。
是不染之相。
怨逼中。
初示相有二：一、逼己淫他，二、为他淫己。
开身免难，制心护体。
遭淫尚易，持往②尤难，自非久习净心，直恐未逃刑网。
善下，示护心法。
本谓女根，故生染著，今为蛇、火，乃生厌惧，以心随境转，必其然乎。
①毒蛇口中，又律·调部五五云：时有难陀比丘尼，昼日在华树下众人戏处，有贼捉淫犯。
彼疑，佛言：汝难陀受乐不？
答言：大德！
如似热铁入体。
佛言：无犯。
②持往，通释曰：今文意曰：持往日洁行，不毁受体也。
若污犯，则失往行故。
问：此淫戒结犯，通戏笑不？
如以小儿根内口中弄，故无淫心。
答：淫心难识。
准律云：爱染污心，是淫欲意。
并犯重罪。
五分：若刺者是戏，偷兰①；非戏者，重。
受刺者亦尔。
十诵②云：口中要过齿成犯。
余二道无开。
次料简中，初科。
问中：上申疑问；如下，示戏笑之相。
然大小二道，难论戏笑，故但约口道明之。
答中，初示淫心，即摩触戒释淫意文。
并下，断犯。
如调部③中有乞食比丘，见小儿根起，遂著口中，生疑白佛，佛言波罗夷是也。
五分下，引证，则通两判。
彼因比丘以根刺他口中，生疑白佛。
佛断如文。
刺者即毛头，相同今宗也。
非戏者即有欲心，同上所判。
受刺亦尔，约比丘言之。
次十诵中，上论戏笑，皆约口道，观其引意，似决上犯，复似显别。
学者详之。
口道同伽论，二道同四、五④二律。
①偷兰，五分接云：受者非戏，波罗夷；若受者戏，偷兰遮，刺者非戏，波罗夷；若俱戏，俱偷兰遮；若俱非戏，俱波罗夷。
②十诵，彼云：口中行淫，齐何处得波罗夷？
答：节过齿，得波罗夷。
③调部，彼云：时有乞食比丘，晨朝著衣持钵至白衣家，白衣家有小儿男根起，比丘即持自内口中已，疑，我将无犯波罗夷耶？
佛言：犯。
④四、五，四分如上毛头判犯，五分云以男根内上诸处一分，皆波罗夷。
四分云：若为怨家强持男根令入三犯境，于三时心无有乐，皆不成犯。
随始入、入已、出时，一一时中有淫意，皆重。
若为怨家强捉比丘二处行不净，初入觉乐，犯重。
乃至裹隔四句亦尔。
脱有其事，内指口中啮之，唯觉指痛，则免重罪。
如前论说蛇口、火中可也。
怨逼中三。
初示犯相，又二，前明逼己造他。
律中但据①初入觉乐，今约三时收始终故。
若下，二、约为他造己。
文依律引，不云三时，准前类解。
乃下，次明裹隔，四句同前。
造他造己，并同犯故。
脱下，后教对治方法。
①律中但据，通释云：据律具历三时，说云但据初入者，所览异耳。
律一云：比丘为怨家将至人妇女所，强持男根令入三处。
始入觉乐，入已乐，出时乐，波罗夷。
始入、入已乐，出时不乐。
波罗夷。
始入、入已不乐，出时乐，波罗夷。
始入乐，入已、出时不乐，波罗夷。
始入不乐，入已、出时乐，波罗夷。
始入、出时乐，入已不乐，波罗夷。
律云：死尸半坏，多分坏，及骨间行不净，偷兰。
此淫戒结犯，不待出精，但使骨肉间行者，皆偷兰。
若元作出精意，精出犯僧残。
如戒本疏说。
由元非僧残意故，但是正道皆犯。
故善见①：纵使斫头断，及死人口中、颈中行淫亦重。
坏境中。
初、示犯。
此下，二、简滥。
以境通两戒，犯随心别，故须辨之。
文又分三。
示当戒分齐。
若下，约心简滥。
前简漏失；由下，后显今戒。
指戒疏者，彼问：死尸半坏，行染得何罪？
答：有二缘。
若唯重淫意，入便偷兰；纵出不净，不犯僧残。
若欲喜乐意者，如十诵、五分②，乃至骨间，出不净，残；不出，止兰。
故下，引证。
斫头即少坏，死即未坏，同前结重。
然引重证轻，文似不合；但由彼论，既约淫心③，可证非僧残意，止就淫戒结兰，明矣。
①善见，卷八：若死人头断，就颈行淫及口，波罗夷罪。
若颈中行欲，偷兰遮。
又云：白骨者，若拾取连合，贪细滑者，行淫心，若著，精出、不出，悉突吉罗。
若作出精意，僧伽婆尸沙；若不出者，偷兰遮。
通释：此一科但为半坏、多坏，后段文不足为证。
若由元下文约未坏、少坏以为重淫，见论初文，合引证意；若不尔，则似不符顺。
②十诵、五分，十诵三：故出不净者：一、发心欲出；二者，身动；三者，精出。
五分二，与上全同。
③淫心，就颈行淫故结兰者，彼云：颈中行欲，偷兰遮。
律云：若僧尼互相教，作者，能教犯偷兰；不作，犯吉罗。
下三众相教，作、不作，俱犯吉罗。
作者，灭摈吉罗为异。
教他中。
初明僧尼。
兰、吉二罪皆结能教，所教可知。
通论四重，能教不同：淫则乐在前人，妄则名利拥彼，二犯并轻；杀、盗二戒，损通自他，能、所皆重。
次示三众，罪唯一品。
上明能教。
作者下，简所教。
注中通示下众犯相，不论相教。
三、明不犯中。
若睡眠无所觉知，不受乐，一切无有淫意，并不犯。
不犯中三。
初、开无记。
二、开对治，觉知遭逼，亦此所摄。
三、开非意，如上戏笑非重之类。
文云一切，通收众缘。
第二，盗戒。
盗戒。
佛在罗阅①城，檀尼迦②比丘，在静处作瓦屋，佛令打破。
遂取王材，王臣诃责。
因制。
疏云：非理损者为盗，公白取者曰劫，畏主觉知为偷。
盗名通摄，故特标之。
①罗阅，具云罗阅祇伽罗，此云王舍城，摩伽陀国中城名也。
名义三。
②檀尼迦，律中，檀尼迦陶师子在静处止一草屋，入村乞食。
取薪者持其草屋去。
彼作全成瓦屋，色赤如火。
佛遥见已，令诸比丘打破。
彼与王守材人亲好，往语曰：王与我材，汝见与！
守材人言：王与汝材，随意取。
彼即取要材去。
时大臣告王，问檀尼言：吾实与汝材否？
彼言：实与，王初登位时，口自发言：从今日，沙门、婆罗门，草屋及水听随意用。
王言：我说无主物，不说有主物，汝罪应死。
以出家，但诃责放去。
人民讥嫌，因制。
疏六·三八：要材者，僧祇云：取飞梯二枚。
记云：飞梯，亦曰云梯，即相战攻城之具。
瓶沙王木坊中有五枚，故言取二。
通释：蒙求第三，鲁般云梯即是也。
多论二云：王初登位时者，问：比丘先取材时作此念耶？
临急语耶？
答曰：是乘急之语。
性戒，含轻重也。
性重之中，盗是难护。
故诸部明述，余戒约略总述而已；及论此戒，各并三卷、五卷述之。
必善加披括，方能免患。
有人别标此盗，用入私钞。
抑亦劝诫之意也，终须遍览，故铨次列之。
叙意中。
初、示相难护。
上句总示性戒，次句局就四夷，下句独显今盗。
含轻重者，通夷、残、兰、提故。
故下，二、据诸文显难。
前示律、论，僧祇①释盗涉五卷，十诵四卷，善见三卷。
有下，次指别钞，未详何人。
终下，三、生下所述。
上句明考前诸文，下句示后科。
①僧祇，毗陵本卷二·一二至卷四竟。
十诵，卷一、五三、五六及六一。
善见，卷八·一二至卷一·一一。
初、犯境之中。
谓六尘六大有主之物，他所吝护，非理致损，斯成犯法。
若无主物及以己物，或为缘差①、境夺②、心想疑转③，虽有盗取之心，而前非盗境，并不结犯，唯有本心方便。
释犯境中。
初、示境。
六尘、六大摄尽一切，如下自释。
若下，二、明阙缘，又二，初别示阙相。
上二句，及下境夺，并名阙境。
非、畜物替，故云夺也。
言缘差者，互阙不定，或心息、物移、前事阻碍等。
言想疑者，即阙心也。
于人物上异想有三，谓非人、畜生及无主也，疑亦同之。
虽下，通结非犯。
一往观文，似结阙境；然据阙心，前境虽定，若望正作非、畜物疑、想时，心不相当，亦非盗境。
故下总云唯有本心方便，验非偏判也。
方便即偷兰，广如下篇明之。
①缘差，或欲取李氏物，错取张家物等，是境差也；或于非、畜物，想人物取等，即心差也。
通名缘差。
②境夺，始见人物，心要夜分盗之，主人移其物迹，置非人物。
然于夜分，彼盗之等，虽有盗取之心，不结本罪，乃名境夺。
③想疑转，于是有本迷、转想别。
本迷者，如于人物，始终想非、畜物等。
转想者，始想人物，及正取时，想非、畜物之类也。
问：何名无主物？
答：善见①云：子作恶事，父母逐去。
后时父母死者，是物无主，用则无罪。
萨婆多云：二国中间，两边封相，其间空地有物，是名无主。
又云：若国破王走，后王未统，此中有物，又是无主。
即如俗令，山泽林薮不令占护，若先加功力，不得盗损。
别问。
答中示相有四，初见论约人家以明。
西天可尔。
此土属官，则非无主。
婆论二种，初即可用，第二须约国乱。
无主物处，亦无官典守护，取则无过。
封相，即封土作疆界处。
即下一种，据俗令者，恐是唐令。
既不令占，即无所属，故是无主。
若下，今判加功占据，还成有主。
①善见，彼卷九云：若人儿落度，父母以水灌顶遣去，或父母死亡，比丘取如是人物，无罪。
落度，卓氏藻林：不得志貌。
二、成犯相中，总缘具六种：有主物，有主想，有盗心，重物，兴方便，举离本处。
必具成犯。
犯相中，初文。
准疏但有五缘①，无今第五。
彼问云：今此盗缘无方便者？
答：损财明盗，便成重罪。
有盗成重罪②，不假方便，恐涉滥故。
纵有方便，亦俱不明，但知未离已前，并方便摄。
今钞不释③，意亦可见。
总括犯缘，不出心、境。
一、四即境。
二、三及五是心。
六中兼二，心、境合故。
①疏但有五缘，通释云：全同善见，彼一·二：盗戒有五事：一者，他物；二者，他物想；三者，重物；四者，盗心；五、离本处。
②有盗成重罪，戒疏记：有下，次明避滥不出。
如互用三宝、烧、埋、坏色、寄借抵拒之类，但使亏损，即成盗业，不必方便。
然非一向都无，故云纵有不明等。
③今钞不释，谓列缘六种，今钞次第释之，但第五方便一缘，削不释之，意亦至疏欲除之乎耳。
凡涉异义者，钞不多述，今复疑且随古师欤。
今依犯缘，次第解释。
就初缘中，大分三位：盗三宝物，盗人物，盗非、畜物。
初中，先明知事人是非，然后解盗用差别。
所以然者。
若不精识律藏、善通用与者，并师心处分，多成盗损。
相如后说。
初缘，三宝物中，先简知事。
初科，上句征核何故先明。
若下，示意。
如后者，即互用及瞻待中。
故宝梁、大集等经云，僧物难掌，佛、法无主。
我听二种人①掌三宝物：一、阿罗汉；二、须陀洹。
所以尔者，诸余比丘，戒不具足，心不平等，不令是人为知事也。
更复二种②：一、能净持戒，识知业报；二、畏后世罪，有诸惭愧及以悔心。
如是二人，自无疮疣，护他人意。
此事甚难等。
次科。
两经合引，文理同故。
初示难护。
僧物有主，用与多过，是故难掌；佛、法无主，用与由人，又复难矣。
我下，简人，初简圣人。
文举初、后。
二、三两果，何以不明？
或可知故，或约二惑究尽处故。
更下，次简凡夫。
初人知因，后人惧果；或可上简精持，下容犯悔。
无疮疣者，喻能离过故。
①我听二种人，古迹钞曰凡于大集经有两处文，法藏并补行文集引大集第三十二文，总四果分二人：初、二、三果为一人，第四果为一人。
故古迹及事钞引第二十八文，既无二、三两果云云。
文集第三，日藏经第一曰：有二种人堪持僧事，守护僧物。
何者为二？
一者，具八解脱阿罗汉人；二者，须陀洹等三果学人。
依此，资持二释中，初义应文。
②更复二种，文集又曰：宝积经百十三曰：佛告迦叶：我听二种比丘得营众事。
何等二？
一者，能净持戒；二者，畏于后世，喻如金刚。
复有二种。
何等二？
一者，识知业报，二者，有诸惭愧及以悔心。
复有二种。
何等二？
一者，阿罗汉，二者，能修八背舍者。
迦叶！
如是二种比丘，我听营事，自无疮疣。
圣教如此，即为大诫。
因即犯者，愚痴慢故。
所以律云我说此人愚痴波罗夷等。
申诫中。
初指前经。
因下，示制罪。
今时学律，侵损僧物，如己所有，不识业因，不畏来苦；睹此慈训，不知慎护，斯地狱人，不可拔也。
今料简三宝物，四门分别：盗用，互用，出贷，将三宝物瞻待道俗法。
盗用中，标分四门。
上三通论三宝，后一唯明僧物。
初中，盗佛物者。
正望佛边无盗罪，由佛于物无我所心，无恼害故。
但得偷兰，以同非人物摄故。
初门，佛物中。
初科正明。
言同非人者，若据非人掷卜而取，非无我所，但望恼微，与人相降。
今殿塔灵仪，有同神像，故得例同。
十诵①：盗天神像衣，结偷兰。
涅槃②亦云：造立佛寺，用诸华鬘供养，不问辄取，若知、不知，皆犯偷兰。
引证中。
初举例证③，文如后引。
次引文证。
言不问取者，即盗相也。
知，即识法故违；不知，谓愚教迷犯。
古云大乘约境判④者，非也。
此即愚痴波罗夷之类耳。
言犯兰者，正望佛结；纵有主掌，经家不论。
然罪名虽轻，据业则重。
①十诵，彼云：舍卫国有一天神像，能与人愿。
有一居士从求所愿，得随意愿，欢喜故，以白㲲裹天神像。
是中有比丘名黑阿难，有大力，不畏神像，夺神㲲去。
后生疑，将无得波罗夷耶？
是事白佛。
不得波罗夷，得偷兰遮。
②涅槃，北本七：若有长者，造立佛寺，以诸华鬘用供养佛，有比丘见华贯中缕，不问辄取，犯偷兰遮；若知、不知，亦如是。
③例证，今明佛物结罪，举非人物为例而证佛物故。
④古云：大乘约境判，古师意谓：知有罪取结兰，可知；不知亦结，是大乘约境判故耳。
今记主非斥，意曰不知者，愚教迷犯，所谓愚痴波罗夷之类是也，岂非心犯乎？
不可言但约境判也。
古记、钞释知不知有三义：初、钞批义，约知得罪、不知得罪；次一义约知有施主缕、不知有施主缕；第三、资持义，即约知法、不知法。
古师义，初、二中义耳。
若有守护主者，三宝物边皆结重罪；无守护主，望断施主福边结罪。
望主中，初文。
两判可解。
施主，即本主也。
结罪者，准下犯夷，尼钞①亦直云结重。
①尼钞，彼云：若有守护主，计直得重。
故鼻奈耶①云：若盗佛塔、声闻塔等幡盖，皆望断本施主福边结罪故。
五百问中：塔上扫土，净地弃之，不得恶用。
引证中，初文。
彼因波离问佛，钞引佛答。
彼云，谓檀越施与塔寺，断彼施主福，成弃捐不受。
波罗夷，翻为弃捐。
捐亦弃也。
不受，即不共住也。
引五百问，彼云：佛塔上扫得土，弃之有罪不？
答：得弃。
不得余用。
引此似证损福。
①鼻奈耶，亦曰戒因缘经，全十卷，姚秦竺佛念译。
彼曰：鼻奈，秦言去非。
耶，秦言真也。
去若干非而就真，故曰真；降伏此心，息此心，忍不起，故曰真也。
降伏，戒也；息，定也；忍，智也。
摩得勒伽①云：盗非人庙中物，有守护者犯重。
次证中。
初例证者，则知非人罪通两结，佛亦同之。
①摩得勒伽，具云：若人庙中物、支提物，若白衣家中庄严具，若比丘偷心取，得何等罪耶？
答：若有主守护，满，波罗夷；不满，偷兰遮。
若取非人物庙等，亦如是。
物庙二字疑写倒。
十诵：盗佛图物、精舍中供养具，若有守护，计直成犯。
善生中，亦从守塔人得重罪，不望佛边结之。
次十诵及下善生，并是显文。
佛图即全梵语①，或召塔者，亦以藏佛遗身，从人为目。
①佛图，即全梵语，通释曰：言塔者，是略言，佛图全语，西域记作浮图，即窣堵婆之转言也。
又云偷婆，此翻方坟，亦翻圆冢，或翻高显，义翻灵庙。
戒坛经九页一行云：原夫塔字，此方字书乃是物声，本非西土之号；若依梵本，瘗佛骨所，名曰塔婆。
后分经：佛告阿难，佛般涅槃后，荼毗既讫，一切四众收取舍利，置七宝瓶，当于拘尸那城内四衢道中起七宝之塔，高十三层，上有轮相。
然准记释，佛图似直呼佛体。
意曰，单言佛者，略音，佛图为全语。
言盗佛图物者，犹云盗如来物也。
或云塔物，塔是非佛，然以藏佛骨，从能依呼，所依为佛也。
故塔物者，直名佛物也。
所以约守物人结者，如盗人物中分别。
所以中。
指如后者，下明不勤掌录，有填偿义故。
必盗而供养无犯。
萨婆多论盗佛像，十诵①中偷舍利，并净心供养。
自作念言彼亦是师，我亦是师，如是意者，无犯。
盗供养中，初中。
二文不异，故合引之。
云净心者，即非盗业。
自下，示净心相。
①十诵，五六云：若盗佛舍利得何罪？
答：偷兰遮。
若尊敬心作是念，佛亦我师，清净心取，无罪。
摩得伽①中：盗佛像、舍利，不满五故，偷兰；满五，犯重。
萨婆多②云，谓转卖者。
若佛塔中鸟死，及得余物，但供塔用。
余用犯盗。
次文。
初伽论结犯，与上相违，下引婆论决之。
既为转卖，明非净心供养，故犯。
若下，明余可转卖，还归佛用。
①摩得伽，彼云：取佛舍利，有主，若为自活偷，满，波罗夷；不满，偷兰遮。
若为供养故，佛是我师，我应供养，满五钱，吉罗。
②萨婆多，第二，彼云：若转卖得钱，偷兰遮。
盗法物者。
法是非情，无我所心。
律中结重者，望守护主结也。
第二，盗法。
正盗中，初科。
佛是有情，可同非人。
法则不尔，但望掌护，以论犯故。
文云①：时有比丘，盗他经卷，佛言计纸墨结重，佛语无价故。
十诵②摩得伽③萨婆多④并同，望护主结。
五分⑤：盗经者，计纸墨书功，满五犯重。
摩得伽云：偷经物，满五得重，不满犯轻。
引证中。
四、五二律，约计纸墨，言通两主。
十诵、伽论明指护主。
①文云，律五五：时有比丘盗他经，作此念：佛语无价，应计纸墨值。
彼疑。
佛言：汝以何等心取？
答言：以盗心取。
佛言：取五钱离本处，波罗夷。
②十诵，彼云：又问：若盗经卷得何罪？
答：随计直犯。
③摩得伽，彼云：问：比丘偷经物得何罪？
答：满，波罗夷；不满，偷兰遮。
若盗经，满，波罗夷；不满，偷兰遮。
若读诵书写，不犯。
④萨婆多，本文云：若盗佛像为供养故，无罪；若为得钱转卖，得钱，偷兰遮。
盗经不问供养不供养，计钱得罪。
若盗舍利，偷兰遮。
⑤五分，彼云有比丘盗他佛经，谓是佛语无犯，后疑，问佛，已下同。
五百问中，不得口吹经上尘土，像上准同。
若烧故经，得重罪，如烧父母。
不知有罪者，犯轻。
损坏中。
准论，此有两节。
前段中。
彼问：经上尘土草秽，得吹去不？
答：不得吹，吹犯舍堕。
像上同者，钞家义准。
窃详论意，恐成触污，轻慢经法，须以净物拂拭，不可口吹，故制罪耳。
若下，即引后段。
彼问：戒律不用，流落，可烧不？
答：不得。
不知有罪，烧，舍堕。
若知烧有罪，故烧，犯决断。
与方便破僧同，亦如烧父母法身由生故。
举此决上犯兰，同二逆故。
准此，且望无主为言；必是有主，理从上判。
古云：如烧故经，安于净处，先说是法因缘生偈①已，焚之。
此乃传谬，知出何文？
引误后生，陷于重逆。
疏云：有人无识，烧毁破经，我今火净，谓言得福。
此妄思度。
半偈②舍身，著在明典；两字除惑③，亦列正经。
何得焚除？
失事在福④也。
准此明诫，足验前非。
必有损像蠹经，净处藏之可矣。
①是法因缘生偈，通释：义净所译浴像功德经偈似之，彼云：诸佛世尊，具有三身，谓法身、受用身、化身。
我涅槃后，若欲供养三身者，当供养舍利。
然有二种：一者，身骨舍利；二者，法颂舍利。
即说颂曰：诸法从缘起，如来说是因，彼法因缘尽，是大沙门说。
又五分律中马胜为身子说偈曰：法从缘生，亦从缘灭，一切诸法，空无有主。
又智论一一，马胜说曰：诸法因缘生，是法说因缘，是法因缘尽，大师如是言。
又一出云：诸法因缘生，亦从因缘灭，我佛大沙门，常作如是说。
②半偈，出北涅槃一四，行宗记六·四五具引之。
③两字除惑，涅槃北本七。
瞻病记云：六卷泥洹云：善男子善女人，当持如来常住二字，历劫修习。
是等众生，不久当成等正觉。
两字者，即常住二字。
又行宗六·四五引涅槃云：善男子，若复有人，不知如来甚深境界乃至轮转生死，增长诸结，多受苦恼。
若有能知如来常住，无有变易，或闻常住二字，若一经耳，即生天上，后解脱时，乃能证知如来常住无变易等。
④事在福，钞一六·二明八种无作中云：三、事在无作，如施物不坏，无作常随。
桥、井等事，随在福生，缘坏则失。
今烧故经，其事亦尔。
十诵①：借经拒而不还，令主生疑者，偷兰。
此由心未绝故尔。
三中。
借拒犯兰，此结方便。
若心决绝，则至果本。
①十诵，彼云：比丘从他借经卷已，作是念：我不复还。
主来索，曰：长老还我经来。
作是言：不与汝。
寻生疑悔心，白佛。
佛言：得偷兰遮。
正法念云：盗写秘方犯重。
四中。
盗写秘方，此非经教，与法类故。
须约前人吝护，计直定犯。
问：如论中，盗像、舍利供养无犯。
盗经亦同，一向结重者？
答：佛得遥心礼敬，法须执文读诵。
故地持①云不现前供养，名大大供养等。
若欲互举，亦互结犯。
如人造像，专心为己，不通余人，可不结重？
造经为他，随能受用，岂可结罪？
问中。
牒前多论相例为问。
答中二：初约礼、诵以判；若下，次约互举决通。
初中，遥心敬者，过去色相，意可缘故。
执文读者，现前色尘，眼可对故；纵能暗诵，亦容忘故。
故下，证成。
彼云：有三种供养，所谓：现前供养，得大功德；不现供养，得大大功德；共现前不现前供养，得最大大功德。
是名菩萨自作供养。
今取第二，以证上义。
二中，即钞主义决。
在文既局，据义则通，故知佛、法，并具通塞。
①地持，六之二页。
盗僧物者。
有护主者，同上结重。
若主掌自盗，准善见论，盗僧物犯重。
僧物中，初科两结。
望守护者，余人盗也。
主自盗者，即知事辄用、互用等，或无主掌，余人亦同①。
上通四种②，下局初位。
①或无主掌，余人亦同，谓同知事结罪也，俱对僧结故。
②上通四种，四种即四种僧物，上者即望守护，余人盗也，谓有守掌，四种并结重，故云通也。
下局初位者，初位即初常住常住也，下者即知事辄用等，谓知事自用，及无主掌，余比丘取用，并对僧结罪。
然常住常住局处，无离分义，故满五结重。
第二、第四望十方僧，遂无满五义，故非重。
若论第三，虽望现前僧有犯重义，而无满五成重之义。
今约满五结犯，故唯云局初位也。
问：若界内无人时，一人亦复现前僧，若取此物，则满五可成重？
答：若物主一人，即是别人物，非僧物故。
今案四种僧物，参阅行宗六·四六。
然僧有四种。
列释，标中。
僧物虽多，四种摄尽。
初、属处永定，不可分判，故双叠之；二、虽局处，随人分食，故云十方；第三，人局现数，物据即分，故双云也；四、物虽即分，人无定限，羯磨遮约，故名十方。
约名定体，物分四别，如下自明。
一者，常住常住。
谓众僧厨库、寺舍、众具、华果、树林、田园、仆、畜等。
以体通十方，不可分用，总望众僧，如论断重。
僧祇云：僧物者，纵一切比丘集，亦不得分。
此一向准入重摄。
别释，常住中。
初简物体。
疏加米、面。
准五谷、酱菜、馔食众物，皆此所摄。
以下，断犯。
如论，即善见。
引僧祇证。
言纵一切集者，恐谓当界不可分，遍十方集则可分故。
二者，十方常住。
如僧家供僧常食，体通十方，唯局本处。
若有守护，望主结重。
同共盗损，应得轻罪。
二、十方中。
简体。
疏云如饭、饼等现熟之物，本拟十方，作相同食是也。
有疑酱豉为熟物，判在十方者。
今以意分，不问生熟，但使未入当日供僧限者，并归前摄。
如贮畜盐、酱，是常住常住；取入日用，即十方常住。
体下，断犯。
同共者，主客同心，无掌执故。
得轻者，即偷兰罪，疏云以僧分业无满五故。
问：常住常住，亦无满五，何以重耶？
答：分、不分异①，重轻致别。
①分不分异，准下一七·三四，五百问：僧不听，将僧食出界外，不偿犯重。
按体通十方，亦局处定，故界内盗损结兰，界外结重欤。
僧祇云：若将僧家长食还房，得偷兰。
善见云：若取僧物如己物，行用与人，得偷兰。
若盗心取，随直多少结。
是名第五大贼。
毗尼母亦尔。
引示中，初科。
僧祇长食，非己分者。
善见五贼，并谓窃法求利故。
彼云：非梵行，自称是梵行，受诸施者，名第一大贼。
而恶比丘，偷善比丘法，求名利养，名第二大贼。
谤诸贤圣，偷窃圣法，名第三大贼。
以僧重物，饷致白衣，妄取其意，是第四大贼。
第五如钞引。
前段犯兰。
注云共盗者，文中但云取同己用故。
后段犯重。
注有主者，文标盗心故。
母论，同故不引。
萨婆多①善见②，不打钟食僧食者，犯盗。
又空寺中，客僧见食盗啖者，随直多少结罪。
不作相中。
上下两段，不显罪名。
注文并断兰者：以不打钟，或结主掌，或通主客；次空寺中，显是无主，亦由不作相犯。
准必作相，理得啖之。
①萨婆多，彼云：若不作四相而食僧祇食者，不清净，名为盗食僧祇。
②善见，卷一：若寺舍空废无人，比丘来去，见树有果，应打犍椎；若无犍椎，下至三拍手然后取食，无罪；若不如是，食，犯盗。
若聚落外有寺，贼难、恶兽难，比丘走入聚落。
有客比丘来入寺，见饮食及果，以盗心而食，随值多少结罪。
三者，现前现前。
必盗此物，望本主①结重。
若多人共物，一人守护，亦望护主结重。
三中。
不出物相。
疏云：如今诸俗，以供养僧，无问衣药房具，并同现前僧也。
文通二主。
本主者，即本施主。
①本主，此乃施主已许僧已，或虽持来，未舍与僧，故望本主结罪耳。
若已付与讫，理可望现前僧结之也。
钞云共物者，即是付已未分物是也。
四者，十方现前。
如亡五众轻物也。
善生经云：盗亡比丘物，若未羯磨，从十方僧得罪轻；若已羯磨，望现前僧得罪重；若临终时，随亡人嘱授物，盗者，随约所与人边结罪。
四中。
初、示物体。
文出一相，或是檀越时、非时施，并同此摄。
善生下，断犯三段。
初中。
未羯磨者，准下①分衣，具列二法，约后付分，以定限齐。
注犯兰者，同上十方常住也。
古云结无边兰，准戒疏、尼钞②，止云犯兰。
若犯无边，为结多少？
太成浮漫。
此无所出，讲者犹传。
次段，注断犯夷。
有人云：总望现僧，盗五成重，同前常住常住之例。
又云：现前百僧，须盗五百，方成满五，减则得轻。
问：秉羯磨已，即付五德，此同主掌，何不望结？
答：此据出物正作法时。
尔前必有知事看守，应从守护结重；后付五德，令为僧分，现物属僧，即非掌护。
若下，三、明嘱授。
既属别人，不望僧结。
准亡物中③，嘱授不决，还同僧物，如上所判。
①准下，出二衣篇三二·三四：二法者，赏劳、付分二羯磨也。
②戒疏、尼钞，疏六·四八，钞三·三六，并云不满五，犯兰。
③亡物中，二衣篇·嘱授是非中云：若云此物死后与我作墓，买棺椁、碑碣，作像，写经，供僧等事，并不成就。
四分云：四方僧物，若僧，若众多人，若一人，不应分，不应卖，不应入己，皆犯偷兰①。
别示，斥妄中，初文。
出房舍犍度。
彼因世尊从迦尸国，与五百人至羁连国，彼有四比丘②先分僧物为四分。
乃至舍利弗、目连至彼住处，白佛因制，如钞所引。
①皆犯偷兰，彼本文云：时世尊以此因缘集比丘僧已，告言：此四分是四方僧物，不应分，不应自入，不应买卖，亦非僧所卖，非众多人乃至一人所卖。
若彼僧、众多、一人自入己，若分，若买卖，不成自入，不成分，不成买卖，犯偷兰。
按此，非决心，故结方便兰耳。
次科有人妄执，依此文生也。
②四比丘，阿涅鞞，不那，婆娑般陀，楼醯那。
③瓮瓶，瓶，律作𤬪。
音释曰：𤬪，湖江切，长颈罂也。
因即有人言若盗僧物，云不成盗，便即夺取。
此未见诸部明文，若夺成重。
二中。
彼执律文，言盗僧物不犯重罪，或有盗者，便即夺取，意谓律中不许夺贼物者，由成重故；既不成重，夺则无过。
此下，斥其寡薄。
诸部明文，即见下科。
四分暂碍僧用，故结轻。
若永入己，同善见断重。
五分：盗心贸僧好物，直五钱犯夷。
一钱已上犯偷兰。
大集①云：盗僧物者，罪同五逆。
三中。
初通前本律结兰之意。
若下，次准他文，决通妄执。
善见如前引，僧祇亦然，五分益显，大集化教，例同逆业，重可知矣。
①大集，日藏经第十取意文也，彼云：若有四方常住僧物，或现前僧物，笃信檀越施物，或花或果，或树或园，饮食资生、床褥敷具、病疾汤药，一切所须；私自费用，或持出外，乞与知识亲里白衣，此罪重于阿鼻地狱所受果报。
按阿鼻业因，即是五逆，得报同，故云罪同。
梵网古迹云：过五逆。
照对可知。
然盗通三宝，僧物最重，随损一毫，则望十方凡圣，一一结罪。
故诸部，五分①中，多有人施佛物者，佛并答言：可以施僧，我在僧数，施僧得大果报。
彰过中。
初文，上二句推过重。
随下，示重相。
十方凡圣，总收五众三乘因果也。
一一结者，非谓多罪，但此一夷，总望多境，故云一一耳。
故下，引文示。
四分②，瓶沙施佛园，末利夫人③施佛衣，佛答同此。
僧有二种：一、羯磨僧，二、应供僧。
佛不入僧秉法，而同僧受施，故云我在数也。
①五分，彼云：瓶沙王白佛言：今以此竹园奉上世尊。
佛言：可以施僧，其福益多。
王复白佛：愿垂纳受！
佛言：但以施僧，我在僧中。
王便受教，以施四方僧。
②四分，出卷三三。
又第四，庵婆以园上佛，佛答亦同。
③末利夫人，耶若达婆罗门婢，名黄头，以饭奉佛，故现成匿王第一夫人，其因缘如律十八。
翻名，出名义三·三，又六纸。
又方等①经云：五逆四重，我亦能救，盗僧物者，我所不救。
余如日藏分、僧护传②等经广陈。
次科，初引经文。
特举逆、重，以彰极恶。
我不救者，以佛威神不可加③故，非舍弃也。
余下指略。
日藏分，具云大方等日藏经，彼第二云佛告频婆娑罗王：破戒之相，所谓不乐供养三宝、和尚、阇梨，亦不信重，乃至常贪利养、名闻等事，亦盗众僧田宅、园林、奴婢、象马、驼骡、牛驴等物，是破戒相，失比丘法，应当摈出。
又云破戒之人无有惭愧，以劫盗心，取彼僧物，以为己有。
如法比丘，遣令出众；若不出者，应告国王有势力者，驱逐令出；若王不遣，如法比丘默然舍去等。
僧护传本名为经，即明僧护比丘游海边，见地狱等事。
彼云：僧护至一寺，闻犍椎声，入僧坊已，见僧和集，食器敷具，人及房舍，悉皆火然。
又入僧坊，见诸比丘，坐于火床，互相爪划，肉尽筋出；五藏骨髓，亦如燋炷。
后还祇桓白佛，佛言：汝初见寺，乃是地狱。
迦叶佛时，是出家人，四方僧物，不打犍椎，众默共用，以是因缘受火床苦。
汝见第二寺，亦是地狱。
迦叶佛时，是出家人，檀越造寺，四事丰足。
檀越要打犍椎，诸比丘不打，客比丘来，不得饮食。
受火床苦。
迦叶佛涅槃已来，受如是苦，至今不息。
二经甚广，恐烦不录。
请观业果，幸宜改迹。
①方等，具云大方等陀罗尼经，全四卷，北凉法众译。
此文第一、第三取意。
彼第一中，华聚菩萨说陀罗尼了，曰：若众生犯五逆罪，身有白癞，若不除差，无有是处。
又第三：若有众生，但作一念我当书写陀罗尼，临终之日，我必往彼人处，拔其精神，令生妙乐世界。
世尊，除二人我所不摄：一者，谤方等经，二者，用僧祇物。
既有拔济逆罪之文，故曰能救。
四重无文，而五逆尚度，况四重耶？
故连绵引之。
②僧护传，僧护经全一卷，东晋失译。
③佛威神不可加，法藏梵网经疏云方等经华聚菩萨曰五逆四重等，同今所引，准此，非佛自称。
据辅行文集：方等陀罗尼力，能拔一切苦，但除二种人：一、谤方等，二、用僧祇物乃至一比丘之物。
五百问云：负佛法僧物，纵偿还，入阿鼻，而得早出。
何况不偿者，永无出期。
因说三藏法师还债事。
三中。
彼云：久负佛物，云何偿？
答：直偿本物。
依本物还也。
下出所以云以佛物不出入，故不加偿；虽尔，故入地狱。
续引因缘云：佛泥洹后，一比丘精进聪明，能说法，使人得四道果。
因与婆罗门①女作不净行，遂用佛法僧物，合一千万钱②。
后诣沙佉国，乞大得物，欲还偿之。
路中为七步蛇螫，彼知七步当死，六步内便向弟子处分偿物，遣还本国。
偿讫还报，即起七步，便死堕阿鼻。
初入未热，谓是温室，便举大声，经呗咒愿。
狱鬼闻之，数千人得度。
狱卒以铁叉打之，命终，生三十三天。
今文撮略，故云纵偿等。
何下，钞家深诫。
引此以明纵偿入狱，以彰报定。
诸有闻者，宜应极诫。
而有愚人，自矜讲学，云我堕狱，亦应早出。
然彼法师精进聪明，使人得道，又自填偿。
今时谁尔？
辄攀高例，此深不达祖师引意。
后学闻说，急须掩耳。
于三宝物，敬护远离。
必妄矜持③，自贻殃祸，佛不能救，况余人乎！
①婆罗门，彼云：有一婆罗门见比丘精进聪明，持女施比丘，作比丘尼，比丘即受。
其女端正，后生染意，作不净行。
已下大同。
②一千万钱，通释云：钱一千为一贯也。
谓一万钱是十贯，十万钱是百贯，百万钱是千贯，千万钱一万贯也。
③矜持，钞二一·一七畜宝戒记云：矜谓自高，持谓执以为是。
二、明互用。
又分四：三宝互，当分互，像共宝互，一一物互。
二、互用四门，从宽至狭。
初互可知；二、当分者，各就一宝，论彼此故；三、像宝者，各就彼此，分事、理故；四、一一者，各就事中，物类别故。
随释自见。
就初中。
如僧祇：寺主摩摩帝，互用佛法僧物，谓言不犯①。
佛言波罗夷。
谓知事人，取僧粮食器具及以牛马，为佛像家营事使役，并得正重。
将佛、法物僧用，亦尔。
广文如彼律。
初通明中，前明佛判。
摩摩帝②，是梵语，即知事人。
谓不犯者，彼以好心，非入己故。
谓下，示互用相。
彼因佛塔无物，众僧有物，遂取僧物修佛塔故。
下指广文，大略如上。
①不犯，彼云：供养佛者，便为供众僧，即持僧物修治塔者，此摩摩帝得波罗夷。
又云：供养僧者，佛亦在其中，便持塔物供养众僧，摩摩帝用者，得波罗夷。
②摩摩帝，名义一，此云寺主，羯磨陀那译为知事。
宝梁①等经云：佛法二物不得互用，由无有人为佛法物作主故，复无可咨白，不同僧物。
所以常住、招提②互有所须，营事比丘和僧索欲行筹，和合者得用。
若欲用僧物修治佛塔，依法取僧和合，得用；不和合者，劝俗修补。
若佛塔有物乃至一钱，以施主重心故舍，诸天及人，于此物中，应生佛想、塔想。
乃至风吹雨烂，不得贸宝供养。
以如来塔物，无人作价故。
次辨通塞，受用物中，初文三节。
前明佛、法不互。
文列二义：一、无主，二、无可白。
不同下，次简僧物开通。
初句显异。
反上二义，故云不同。
所以下，明互有二：一者，僧别互，常住、招提是；二者，通佛用，僧物治塔是。
以法白和，皆非互故。
若佛下，三、示不开之意。
文叙佛物，法物准同。
①宝梁，宝积经百十三已下。
初取意；所以下，全文。
②招提，要览上曰：增晖记：梵云拓斗提奢，唐言四方僧物，但笔者讹也。
拓为招，去斗奢，留提，故称招提，即今十方住持寺院是也。
名义七云：后魏太武始光元年，造伽蓝，创立招提名。
若准此义，佛堂之内而设僧席，僧房之内安置经像妨僧受用，并是互用。
由三宝位别，各摄分齐故。
若无妨暂安，理得无损。
文云不得安佛下房，己在上房也。
次科。
初句准经。
佛下，明不合。
若下，示暂开。
下引戒文，显知佛在僧房，可证暂安无妨。
问：招提常住等，是何物耶？
答：中含：阿难受别房，用施招提僧。
庵婆女①以园施佛为首，及招提僧。
文中不了。
准此，房宇等是招提僧物，华果等是僧鬘物。
三中。
前云招提，恐昧其相，故特问之。
答中，初引经两节。
前引阿难转施，名相甚显。
疏云：中含施招提僧房，所谓别房施是也。
谓施主置房，施十方僧，别自供给，不涉众僧常住，故有和送。
而非私房，故名招提常住也。
次引庵婆女施。
即频婆娑罗王女，以金瓶②行水，白佛毗舍离城所有园苑最胜，并以奉佛。
应是最初园施，故云为首。
文下，决判。
言不了者，但云园施，相不显故。
准此等者，以园中必有房宇、华果等物，故作两判。
僧鬘者，今钞且取华果结鬘之义。
疏云：经中僧鬘物者，此梵本音，据唐言之，对面物也，即是现前对面之施耳。
钞引昔解，谓华果者，随字显相，乖事义也。
准此，经中园施言招提者，但是别指房宇耳。
①庵婆女，长阿含二：庵婆婆利女前白佛言：此毗舍离所有园观，我园最胜，今以贡上。
佛告女曰：汝可以此园施佛为首，及招提僧。
济览云：及字，若准记释应作乃欤。
若又准长含本文，记释似少违。
②金瓶，彼云：时庵婆婆提饭佛及比丘僧，种种多美饮食。
饮食足已，置钵于地。
持金澡瓶水洗佛手，前白佛言：毗舍离国有诸园观，此最第一，今奉世尊在中住止，唯愿哀愍，见为受之。
佛告言：汝可奉佛及四方僧。
何以故？
若佛园、佛物，若房舍、房舍物，若钵，若衣，若坐具，如佛塔庙，一切世间诸天、龙、神、梵天、沙门、婆罗门、诸天及人，无有能用者。
婆提言：今以上佛及四方僧，愿为受之。
时佛哀愍故，为咒愿受之。
③名出涅槃，德王品经文云招提僧物及僧鬘物，衣著食啖，如自己有。
准钞释，招提即常住摄；僧鬘，现前物所摄欤。
然戒疏于现前现前物中，明此二种。
涅槃北本二一·一六：不犯僧鬘物，善守于佛物，涂扫佛僧地，则生不动国。
五百问：本非佛堂，设像在中，比丘共宿卧，作障隔者，不犯。
由佛在世①，亦与弟子同房宿故。
四中。
此似复示暂安之义，但文不相接。
彼论具问：非佛屋，佛像在中，可在前食卧不？
答：得食。
若佛在世，犹于前食，况像不得？
但卧须障。
今止引卧文。
彼不明罪相，今云不犯者，与佛同处本得小罪故。
①由佛在世，钞批：谓罗云作沙弥。
时诸比丘缘佛制戒，不得与非具人同宿，比遂赶罗云，夜宿厕中。
世尊夜见，唤归房同宿等。
虽唤归房，世尊竟夜而坐，以与比丘同制戒，故不敢违。
十诵：佛听僧坊畜使人，佛图使人，乃至象马牛羊亦尔。
各有所属，不得互使。
人畜中。
但明僧、佛二宝，法亦同之。
大集经云：寺无五僧，不得受他田宅、奴、畜等所施之物。
萨婆多：四方僧地，不和合，不得作佛塔，为佛种华果。
若僧中分行得已，听随意供养。
华多无限者，随用供养。
若经荒饿，三宝园田无有分别，无可问白，若僧和合，随意处分。
若属塔水，用塔功力得者，僧用得重①；若功力由僧，当筹量多少。
莫令过限，过则结重。
田园中，初科，多论文有四段。
初、明僧地，不和，不得佛用，和则通得。
若僧下，二、明僧园华果，得供佛用。
言分行得者，别人已分故。
言无限者，有余剩故。
若经下，三、明园田混杂，开不成互。
若属下，四、明用水得否。
属塔水者，或在塔地，或但属塔用。
塔功力者，即治塔人经营而得。
彼言：若致功力是塔人者，应卖此水，以钱属塔；不得余用，用则计钱。
今但略云僧用得重。
若由僧下，彼云：若塔无人，致水功力，一由僧人。
过限重者，亦据用有制限，约水多少，计直判罪。
①僧用得重，问：若水可卖得钱者，应结重；若处处流溢无人买者，何必结重？
答：既用塔功用得，故应计功力多少，满五，结重。
②合云者得，古师训文用塔功力者得，僧用得重，意曰塔人应得，僧用应闭也尔。
彼文塔人卖水属塔等云云，故今记斥耳。
十诵：僧园中树华，听取供养佛塔。
若有果者，使人取啖。
大木，供僧椽梁用。
树皮、枝叶等，随比丘用。
亦得借僧釜、镬、瓶、盆等杂用。
十诵中，初明华通供佛。
如上或已入己，或有余剩故。
若下，明果、木供僧。
树皮下，明杂物开别。
皮、叶等物，理得永用；釜、镬等物，但开暂用。
毗尼母云：已处分房地，种树得木，后用治房，不须白僧。
僧树治塔，和僧者得。
母论，僧树，初开私用。
不须白者，先已得法，即同白故。
下明治塔，即通佛用，作法开故。
僧祇：院内树薪，应准多少，供温室、食厨、浴室、别房，不得过取。
若无定限，随意多少，应取干枯者。
若僧须木用，或有树在妨地，而施主不许者，使净人以鱼骨刺灰汁浇令死，然后语施主知，后乃斫用。
若僧田宅连接恶人，得语檀越转易。
僧祇有三。
初明取薪通局。
温室，即今火阁①也。
取干枯者，护坏生故。
若僧下，次示取树方便。
或僧须用，或在妨处，有此二缘，故开取用。
鱼骨灰汁，生树所忌。
然使净人，须作知净。
若僧田下，三、开转易。
①火阁，洪武正韵：通呼小室曰阁子。
资行云：置火温，故云火阁。
四分瓶沙王以园施佛，佛令与僧等。
故知三宝不得互用，便劝施僧，僧犹得供佛、法也。
若本通三宝①施者，随偏用尽，不得破此物以为三分，则乖本施心故。
四分中。
初引示。
故下，准决：初明三宝通塞；若下，次明本通随用。
①若本通三宝，通释云：多论五曰：若言施三宝，应分作三分：一分与佛宝；一分与法宝，应悬著塔中；一分与僧宝，应置塔中供养第一义谛僧。
据此似分，但多论三宝齐施故离分；钞文施意物通，不欲分欤。
何先须方，一偏取用。
善见云：伏藏中物，若为三宝斋讲设会，得取无罪。
善见，伏藏应在三宝地中，还归三宝用，故无罪；反明自入取离成盗。
若非三宝地，如人物中①无我所心，无守护，望主成犯。
①如人物中，彼中：有三句：一、有我所心，有守护，如柜中绢等；二、有我所心，无守护，田中五谷是；三、无我所心，无守护，地中伏藏是。
若盗此三，并损正主结罪。
上律中，乃至别人得用僧薪草者，此要须具戒清净，应僧法者，如律所断，财法皆同。
若行少缺，乖僧用者，得罪无量。
广如前经中。
又如传云：由取僧树叶染作杂用，罪籍藏在石函，身皆入地狱受苦。
斯由戒非全具，心无惭愧故耳。
有心行者，自隐而参取焉。
诫诰中。
初牒前文，即十诵随比丘用，僧祇供别房也。
此下，明可否，初简合用。
言具戒者，成就自行也。
应僧法者，堪入众法也。
若下，次明不合，反上二行。
指前经证者，即方等、大集等经。
又引传者，即高僧传。
彼云：齐州灵岩寺，有僧暴死，见观音举一石函，出记众僧罪籍，并为取僧树叶、柴薪等。
此僧还活，具陈于众。
斯下，出所以。
有下，伸诫。
信法向道名有心，励己摄修名行者。
自隐者，令审己也。
参取①者，令详教也。
前引经律，缓急互见。
量德全缺，随依用之。
①参取，参谓参校，对考经律缓急也。
取谓取用，经律开遮，各有义旨，应详义旨依行，勿滥用。
当分互用。
谓本造释迦，改作弥陀；本作大品，改作涅槃；本作僧房，改充车乘：皆望前境，理义可通，但违施心，得互用罪。
律云①：许此处乃与彼处，及现前堂直回作五衣，并得罪也。
当分互，释中。
初列三宝。
大品，即般若经。
皆下，断犯。
理可通者：释迦、弥陀，并是果人；般若、涅槃，皆出正录；房舍、车乘，并常住常住故。
违施心者，乖本愿也。
文中不出罪名，准下善见②回供彼像，十诵③盗与余寺，皆犯吉罗。
律下，引证。
初引回僧物戒，准律，只犯吉。
及下，引尼律。
尼在露地说戒，居士施钱造堂④，彼云说戒随处并得，今可回作五衣。
施主知已讥嫌，佛制尼提僧吉。
二文并证，违施心犯。
①律云，一四云：许此处与异处，突吉罗。
②善见，一五云：欲供养此像，回与彼像，突吉罗。
③十诵，彼云：有一比丘持四方众僧物，移著余房，心生疑我将得波罗夷耶？
佛言：得突吉罗。
④施钱造堂，按为说戒造堂，可是常住常住，然今云现前物者，施主局当现前施之，而不属常住耳。
若现僧不嘱授而皆死亡，则归常住常住也。
若本作佛，回作菩萨，本经末论等，则情理俱违。
本造正录、杂录真经，乃造人集伪经者，因果全乖①，决判得重。
福无福别，邪正杂故。
佛法物中，初科。
前明经像本末互。
言俱违者：违情，即乖本施心；违理，即本末全别。
显其过重，须同下判。
本造下，次明经卷真伪互。
文中二录，通指藏录，谓入此录中经，皆真经也。
因下，判犯。
福下，示犯所以。
①因果全乖，意云：造真经及造伪经，其行因感果，胜劣全乖，故互用得重。
何故？
修因感果全乖，福、无福别故。
诸真经得福，伪经无福。
福下，示犯所以有二义故：一、真伪二经福、无福已别，互用，损施福犯重；二、真经是正，伪经是邪，今互用，邪正混杂，故犯重。
若东西二龛，佛、法①财物，有主不合，无主通用。
次科。
龛即是塔。
有主，谓各有掌护。
无主，谓无别主管。
①佛、法，此通属佛法及与法宝，故得互用；若定属一佛一宝则不得。
若元通师徒及众具供养者，理通得作，而不通牛、马、杂畜、非义之人。
五百问云：用佛彩色，作鸟兽形，得罪；除在佛前，为供养故。
三中。
言元通者，如人施财，拟造一殿，不定在佛。
师即是佛，徒即菩萨弟子之类。
牛、马等物，并非佛家所宜，故不通也。
非义人者，除神王部从，余不合者，皆名非义。
五下，引证。
初制罪者，谓别用也。
除供养者，开元通也；引此决上，所宜用者，亦得作之。
彼又问：佛物得作天人、世人、畜生像否？
答：佛边得作。
善见：若施主本拟施园果为衣服、汤药等，盗心回分食者，随计结重。
若拟作僧房舍重物，而回作僧食，犯偷兰。
若住处乏少粮食，各欲散去，无人守护者，和僧减用上园果等重物作食，主领守之。
乃至四方僧房亦得。
若房破坏，卖粗者以相治补。
若贼乱世，听持随身，贼去静时，还复本处。
欲供养此像，回与彼像，吉罗。
第八、第九、第十卷中，论盗戒大微密。
僧物中，初科二段。
初明互僧物。
欲供下，次明互佛物。
初中又二，前明回互。
拟施园果等者，谓施主施园果，所出财利，供僧四事；主者分食，此回常住常住为现前现前，而有盗心，故犯重罪也。
次拟作僧房重物，即钱宝等。
回作僧食者，此回常住常住为十方常住，而不云盗心，或是僧食有阙，但不和僧辄用，故犯兰也。
若住下，次明开互。
为护住处，和僧故开。
初回园果作食。
乃下，开贸现房作食。
若下，明贸房治房。
若贼下，明暂移粮食。
互佛物中。
结吉者，回互彼此，违施心故。
第下，指广。
卷轴既繁，不可撮录，须者看之。
十诵、勒伽云：持此四方僧物，盗心度与余寺，吉罗。
以还与僧，不犯重也。
僧祇：若在近寺破，无卧具供养者，通结一界，彼此共用。
次科。
初引十、伽。
结吉，不作法故。
次引祇律。
通结，免出界故。
五百问中：白衣投比丘，未度者，白僧与食。
若为僧乞①，白僧听，将僧食在道；若僧不许，或不白行，还须偿，不者犯重。
若供僧斋米，僧去，斋主用供后僧，打犍槌得食。
若不打者，一饱犯重。
杂用中，初科，引论三门。
初、明供给未度。
彼云：白僧得，不白犯堕。
若下，二、明将持在道。
还须偿者，准持去时，先作还心；不尔，离处即犯。
此为僧乞尚尔，今多为己，辄取僧物，制罪虽同，来报不等。
若下，三、明食用斋米。
供僧米者，即属常住常住，前后得食，作相免过。
准前，不作相，例须结兰。
今云犯重，应望盗僧斋米，非盗食②也。
旧云熟食应兰。
论云犯弃，故知非矣。
言一饱者，彼论结犯，以一食为限，然饱无分齐，准须计直。
①为僧乞，彼云：为僧乞食道路，己身得食众僧食不？
②非盗食，问：望盗斋米，纵作相亦可犯，今作相则免犯，即知约食体云何？
答：按若约食体，不可结重，故强作解。
若无盗心，用米作食，作相食之则无犯；今言犯重者，谓以盗心用米作食故，后食时亦不作相，是故一饱犯重耳。
问：既斋主用供养，何成盗耶？
答：斋主既供前僧讫，故虽用供后僧，非为己物供养，取与两审，知僧物故。
济览云：若打犍椎食者，义无盗斋米与盗食之义，已是为十方常住物故。
故本文云打犍椎得食。
记为盗斋米之意，盖如斯欤。
前犯兰者，只约食故通解，聊似穿凿，乞决之。
准上，不得辄将僧食出界而食。
本无还心者，犯重。
虽复打钟，犹不免盗，以物体摄处定故。
律中共利养，别说戒者，须作羯磨，和僧方得。
若直得者，何须同界同法也？
若为僧差远使，路非乞食之所，和僧将食在道，亦不必作相。
准善见守寺之文。
义决中，初科为二。
前明不白定犯，初牒前论文。
虽下，断犯。
虽打钟者，恐谓在道作相无过故。
以下，示犯所以。
律下，例证。
四种界中，食同法别，如结界所明。
若为下，二、明白已免过。
下指所据，文如上引，准彼和僧减用之义，检对可知。
若寺庄硙，不必和僧，彼此通用。
住处各鸣犍槌通食。
次科。
寺庄者，处别物通，不劳和法。
硙，五内反，磨也，谓磨米面之处。
若行至外寺，私有人畜，用僧物者，犯重。
以施主拟供当处住僧，不供别类，非是福田故。
僧家人畜，犯吉罗。
三中。
即如世中，将带仆、畜，往至他寺，用常住物。
文有二判，初明私有犯重。
以下，示犯意。
僧家下，次简僧者结轻。
彼此通给，但不白故；又须所营同是僧事。
虽云僧仆，私干①亦重。
今时禅讲，殊不避此，可为悲哉！
①干，意云：此寺仆往彼寺营彼僧事，可也；苟私干，受用僧食，犯大罪也。
干者，犹曰私使。
像共宝互。
谓住持三宝与理宝互也。
三、像宝互标中。
三宝有四位：初、一体；二、化相；三、理体；四、住持。
上之二种，则非所论。
三、四两位，俱通末代。
施心不同，故必简滥。
然宝名乃通，今且就局③，像即住持，宝唯理体。
①五俱邻，名义云：阿若憍陈如，亦曰俱邻。
通释曰：以五人首，长别呼之也。
行宗二·八云：拘邻，此云本际，即鹿苑中初度五人：首曰拘邻，即憍陈如也；二曰頞陛；三曰跋提；四曰十力迦叶；五曰摩诃拘利。
②五分法身，谓戒、定、慧、解脱、解脱知见也。
初三，因，后二，果也。
谓三十四心断结，即是成佛故。
③就局，约局论之，宝名唯局理体，真德常住，三世不毁坏，故名宝；住持变坏，不名宝。
萨婆多问：佛在世时①，诸供养三宝物中，常受一人分。
何以灭后，偏取一大分？
次科，通问中。
约化相佛，以难理佛。
一人分者，应供同僧故；一大分者，三宝位别故。
①问佛在世时，谓佛在时，檀越言施佛及僧，或云施佛法僧，佛取一分。
若灭后言施佛法僧，为三分，以一大分供佛宝，以一大分供法宝，以一大分众僧受用之。
若檀越言施三宝，各安理宝塔中，化相、住持中不受用之，如下明之。
准之，宝名，独局理体。
答：佛在时，色身受用，故取一人分；灭后，供养法身，功德胜僧，故取一宝分。
又佛在时，言施佛者，则色身受用；言施佛宝者，置爪发塔中，供养法身，法身常在世间故。
答文，初约存没，生法不同。
又下，次约现在，施语有异。
然文中，但约化、理相对；不言像者，以化例像，可以准同。
若施法者，分作二分，一分与经法，一分与诵经说法人。
若施法宝，悬置塔中。
法中。
亦约施者之意。
初言通故，人、法两用。
下云宝者，以别指故。
准知西竺三宝，皆置理塔。
若施僧宝，亦著塔中，供养第一义谛僧。
若施众僧者，凡圣俱取分，以言无当故。
僧中两判，在文可解。
初果已上，号第一义僧；内凡已下，名世俗僧。
无当，谓不的指也。
准此，受施之时，善知通塞，勿令互用，致有乖失。
诫诰中。
上座知事，审究施主。
此土道俗，不知像、理受用不同，所施通泛，言无指的，止是住持，绝闻理宝矣。
随相物中自互。
四、一一互者，此与当分不同。
如佛一种，当分乃对余佛明之，此门即就一佛自辨。
先约佛物有四种。
佛物，标中。
佛、法二位所有之物，不出四种。
前二重物，但望受用，可、不可别①；后二轻物，永、暂不同。
至于物体，四种条别，临文简之。
①但望受用，可、不可别，谓初一堪佛受用故可也，次一否故不可也，第二中记云不堪受用是也。
一、佛受用物。
不得互转，谓堂宇、衣服、床帐等物，曾经佛用者，著塔中供养，不得互易。
如前宝梁经说。
五百问事云：不得卖佛身上缯，与佛作衣。
又：佛堂柱坏，施主换讫，故柱施僧，僧不得用。
律中：佛言：若佛园①坐具者，一切天人供养，不得辄用，皆是塔故。
广敬如僧像致敬②法中。
受用中。
初示物体。
如下，指前证。
五下，引示二段。
初云缯者，即是缯盖。
准论无身字，但云佛上。
又下，即次段。
准论，但云佛堂坏，下云故材施僧。
今两加柱字，疑是传讹。
律下，即瓶沙施园，佛劝施僧之词。
下文指广，大同宝梁所说。
①佛园，具文云：若如来有园物、房舍、房舍物、衣钵、尼师坛、针筒，即是塔，诸天、世人，若魔天、沙门、婆罗门，所不堪用。
②如僧像致敬，钞三七·八：已经佛像受用者，纵使风吹雨破，当奉敬之，如形像无异。
故四分中，王以园施佛，佛不受，当令奉僧。
何以故？
若佛园及园物，房舍、房舍物、衣钵、坐具、针筒，便是塔庙。
一切诸天世人，沙门、魔、梵，不能受用，应恭敬如塔。
二、施属佛物。
五百问云：佛物，得买取供养具供养。
十诵：以佛塔物出息①，佛言：听之。
五百问云：佛物不得移至他寺②，犯弃。
若众僧尽去，白僧，僧听，将去无罪。
比丘客作佛像、书经，得物不得取。
若得佛家牛畜，亦不得使。
使佛牛、奴，得大罪。
二、施属者，即钱宝、田园、人、畜等物，不堪受用，但系属耳。
引文为三。
初、引论明贸易。
十诵下，二、引律明出息。
五下，三、复引论，有二节。
初明移处通塞。
比丘下，次明别人受用。
论中自为三节。
初客作得物不得取者，以属佛故。
钞加书经③字，彼论本无。
若下，即第二节，彼云：比丘作佛事，得佛奴、牛、驴等，得借使否？
答：若知本是佛物，不得。
彼文但云不得，不明罪相，今言大罪，必须准前盗佛断之。
下又云：佛奴小儿不得使，便是佛物。
今钞不引。
①塔物出息，若依上五百问，似不开出贷，本卷二四页记云：久负佛物，云何偿？
答：直偿本物，以佛物不出入故。
本卷四二页：善生经：病人贷三宝物，十倍还之。
此等皆部别异耳。
又依十诵、僧祇，佛物、塔物出息，还著其无尽财中，乃至别人得贷塔、僧物云云，同于今文。
②不得移至他寺，问：虽此他异，但是僧寺，又非佛物余用，何故犯弃？
答：或施主决属此寺，随私欲妄移转故欤？
或望守护结重耳。
③钞加书经，书经字论自出，非钞主加，但别处文，连书一所故耳。
彼论佛事品曰：自有私财，顾比丘作佛像，作者得取物否？
答：不得。
又问法事品曰：问：比丘得书经取物否？
答：不得取，犯舍堕。
三、供养佛物。
僧祇：供养佛华多，听转卖，买香、灯。
犹故多者，转卖著佛无尽财中。
五百问云：佛幡多，欲作余佛事者，得；施主不许，不得①。
准此，回改作故，不转变本质。
如大论云：如画作佛像，一以不好，故坏得福；一以恶心，坏便得罪也。
三、供养者，即香、灯、华、幡、供具之物。
初引律明转贸，可解。
次引论明转变，初引文。
准下，义决。
上云得作余佛事者，谓改作缯盖幢幔等物。
然曾供佛，体不可变。
恐将别用，故特示之。
不同前华，可持转贸。
如下，引例。
好心坏者，意是改变，还令好故。
①施主不许，不得，问：若施主不许，而强改之，得何罪？
答：准上钞、记断施主福边犯重；若非断施福，亦非入己，但违施心边犯吉。
故本卷三一页钞曰：但违施心，得互用罪。
记释云：违施心者，乖本愿也；文中不出罪名，准下皆犯吉罗。
准例，当位中互用、改作非断施福，但违施心边犯吉耳。
四者，献佛物。
律云：供养佛塔食，治塔人得食。
善见云：佛前献饭，侍佛比丘食之；若无比丘，白衣侍佛，亦得食。
准此，俗家佛盘，本不属佛，不劳设赎。
言赎，伪经。
四、献佛者，即饮食之物。
初引示。
律取营治，似局道人。
论约给侍，明通道俗。
准下，次斥滥。
有执伪经，用钱赎食。
准论，白衣侍佛，直云得食，良可决正。
次明法物。
亦有四别：一、法所受用，如箱函、匮簏、巾帊之属，本是经物，曾经置设，不可回改；余三得不，准上可知。
法物中。
前明受用，示其别相。
指略余三，同前佛物，名体不异，故不委示。
三、明僧物。
僧物中。
据理，亦应同上具四①。
然此四物，不出常住、现前四位所收，故不论耳。
①同上具四，谓：一、僧受用物，房舍、卧具、床座等，多常住常住所摄；二、属僧物，钱宝、田园等，亦常住常住所摄；三、供养僧物，幢、幡、花、香等，通常住、现前；四、献僧物，二时粥饭是也，十方常住之体也。
若二种常住，局处已定，不可转移，如上所明。
若通济他寺，羯磨和得。
二种常住中，初科。
言如上者，即指善见。
世有讲者，或迁住处，随意持去。
不敬佛言，不识因果，不畏来苦。
地狱罪人，何可语也？
初之常住，止得受用。
十方常住，鸣槌同时，即预食分。
若恶戒及时，有德非时，非法而用，并结偷兰。
二种互用，通和得不，准上可知。
次科分二。
初明别用。
二位用别，在文可见。
恶戒有德，须约四重持破以简。
时及非时，即据日中前、后以论。
非法用者，主掌过也。
二种下，次指互用。
准上，即当分互中。
然前文止开四方互作十方，如减园果、卖房作食之类。
若论十方，物非停久，即无互作四方之义。
若约二位各论互者，如卖房治房，持重物与余寺，此四方自互也。
又如四分①，法别食同，即十方自互也。
然上三互②，并须和僧则开，不和则闭，故云得不也。
①四分，出卷三五。
②上三互，一、四方作十方，二、四方与余寺，三、十方与余寺。
常住人畜，必无卖买。
准经罪重。
诸律无文。
故僧祇中：施僧婢，并不合受。
可以意知。
三中，唯明四方常住。
初二句约义判定。
下准文决通，初句指经。
言罪重者，即上涅槃等。
诸下，引律，初示无文。
故下，取义。
谓若许卖者，必应开受；既不合受，验不可卖，故云意知。
若准五百问，施佛牛、奴，得受使用，不得卖，即为明据，如下所引。
若论二种现前，罪互如上。
就轻重二物，断割非文，违者双结二罪。
二、现前中。
罪如上者，例同二种常住也。
现前现前同初常住，十方现前同次常住。
或二种更互，或各自论互，亦约僧和则开，不和得罪。
大同于上，故略指之。
就下，别示亡物，即十方现前自论互也。
断重归轻，夷；断轻归重，兰；一一各兼非法吉罗，故云双结也。
三、出贷三宝物。
三、出贷者，谓暂借也。
僧祇：塔、僧二物，互贷。
分明券记，某时贷，某时还。
若知事交代，当于僧中读疏，分明唱记，付嘱后人。
违者结犯①。
释中，初文。
且约塔、僧，法物亦尔。
券即契书。
读疏者，历帐告僧。
违结罪者：一违此教，理须得吉；一不还三宝，随物结犯。
①违者结犯，本作若不读疏，得越毗尼罪。
十诵、僧祇，塔物出息取利，还著塔物无尽财中佛物出息，还著佛无尽财中，拟供养塔等。
僧物，文中例同。
不得干杂。
次科。
以钱出利，如母生子，故名息也。
西竺，三宝各有无尽财，谓常存供养，滋生不竭故。
干杂，谓相乱，此句通结上文。
十诵：别人得贷塔僧物。
若死，计直输还塔僧。
善见①，又得贷借僧财物，作私房。
别人贷中，初科。
两文并许。
①善见，一云：众僧果与材木者，借用无罪。
善生经：病人贷三宝物，十倍还之。
余不病者，理无辄贷。
与律不同，疑是俗中二众。
文似出家五众。
二中，初引经，余下，准判。
以彼病者尚须倍还，况不病者，不开明矣。
与下，和会。
经律开制，极成相反，于义可疑，在文有妨。
彼经云：出家菩萨，若畜出家弟子，先当教告，令不放逸。
若阙所须，病时当为求觅。
若自无，应贷三宝物。
若差，十倍还之。
以出家弟子，犹通道俗①，故云文似也。
①通道俗，乞衣戒记：形同无戒，犹类净人；有戒法同，制同上众。
又济缘一一·三一：如形同单白，但云剃发；法同白中，始云求出家。
验知受十戒者，方名出家；已前剃发，体是俗人。
五百问云：佛物人贷，子息自用，同坏法身。
若有施佛牛奴，不得受用及卖易之。
若施军器，亦不得受。
余并如畜宝戒。
三中，引论有二节。
初自用者，论云：与佛物同，复犯重罪。
坏法身者，同逆业故。
若有下，即次段。
论作得受使用，言为佛受用也；今变其语云不得者，遮余人也。
下指后戒者，彼云施军器应打坏，乐器许卖等。
第四，瞻待道俗法。
四分：优波离至一住处，不迎接故，当日还出。
佛言：若知法、知律、知摩夷①者，凡至所在，皆应迎逆，供给饮食等。
亦不言现前四方僧物。
准与知事人衣，是十方现前物，故知非是四方常住物也。
十诵云：以此人替补我处，故须供给。
四、明瞻待。
初文为三，前引制。
亦下，定物：初点文通漫；准下，例决。
律中，沓婆②为僧知事，僧以十方现前所得衣赏之。
十诵下，显意。
此人，即上知法等。
①摩夷，一切经音义一：正言摩怛理迦，此云本母，理为教本，故以名焉。
即论藏名，论能生智，故曰本母。
②律中，沓婆，律一八曰：时有人施众僧贵价衣，众僧自相谓言：此尊者沓婆摩罗子比丘，众僧差典床座卧具及分饮食。
彼以僧事、塔事故，外人有初立寺、初立房、初作池井而设会布施，不得赴彼请，衣服破坏，垢腻不净也。
我等宜可以此衣与之。
时众僧白二羯磨已，以衣与之。
五分：若白衣入寺，僧不与食，便起嫌心。
佛言：应与。
便持恶器，盛食与之，又生嫌心。
佛言：以好器与之。
此谓悠悠俗人，见僧过者。
若在家二众及识达俗士，须说福食难消，非为悭吝。
如众网法中说。
二中。
初引文。
此下，义决。
初指前文，且据无信。
悠悠，谓远离三宝，无所归者。
若下，次明有信。
福食，谓檀越求福，施众僧故。
十诵：供给国王大臣薪火灯烛，听辄用十九钱，不须白僧。
若更索者，白僧给之。
恶贼来至，随时将拟①，不限多少。
僧祇②：若恶贼、檀越、工匠，乃至国王、大臣，有力能损益者，应与饮食。
多论③云：能损者与之；有益者不合，即是污家。
若彼此知法，如律亦得。
广如二篇下说。
三中。
初引十诵，明用分齐。
初、给王臣。
十九钱者，彼土大铜钱，一当十六，当今三百也。
下明贼难，不可约数。
次僧祇中，通列五人。
上三可解；下示王臣，须论势力，必无力者，应非所开。
多下，引决。
由上律云损益皆与，既是有益，理不当与，在文不了，故续决之。
若下，通上律意。
俗知僧物难消，必无虚受；僧知污家非法，必无妄与。
但有缘须给，微亦通之。
十诵通开，谅在于此。
指二篇者，即下僧残污家戒也。
彼云：父母、病人、牢狱系闭等，不犯。
①将拟，谓才将少物拟彼也。
若彼忍恕则止；与已，若尚不忍，更又加与。
但以彼意止为限，故不限多少。
②僧祇，四：若损者，若益者，应与。
云何损者？
有贼来诣寺，索种种饭食，若不与者，或能烧劫寺内。
畏作损事，故随多少与。
云何益者？
若治众僧房舍，若泥工、木工、画工，及料理众僧物事者，应与前食、后食，及涂身油、非时浆等。
若王及诸大力势者，应与饭食。
是名益者应与。
③多论，四·三：以种种信物与国王、大臣、长者、居士，一切在家人、出家人，皆名污他家。
又云：若有强力，欲于僧祇作破乱折减，若僧祇地中随有何物，卖以作钱，随缘消息。
十诵：病人索僧贵药，听与两钱半价。
四、病人中。
两钱半，即今四十。
准前，应是齐此不须白僧耳。
善见①：瞻待净人法：若分番上下者，当上与衣食，下番不得；长使者，供给衣食。
五、净人中，二：短作分番，长使通给。
①善见，彼云：若众僧净人，若朝为众僧作食，中后自营，中前得与食，中后不得与食。
衣一切不得与。
若半月为众僧驱使，得与衣食。
十诵：客作人，雇得全日，卒遇难缘，不得如契者，佛令量工与之。
准于俗法，从旦至中前，有难事者，给食一顿①，不与作直；中后已去，有难不役，则给全日作工。
又须准佛语，量其功劳，看其勤惰。
虽复役经半日，而工敌全夫者，亦与本价。
必惰者，亦减。
六中，初引文。
契即约也。
准下义决，又二。
初、准俗法，约中前、后。
又下，准上律文，量功勤惰。
①一顿，食一次也。
余广有僧食通局，如上卷中。
三、结指中，指上卷者，即僧网篇。
四分律行事钞资持记卷第十七四分律行事钞资持记卷第十八宋余杭沙门元照撰记大门第二，盗人物中。
二、盗人中，通收道俗。
由定有主，故望二主结：一、损正主，二、损护主。
总分中。
正主即是物主，损彼物故。
护主即看守人，虽非彼物，失必填偿，还成损护故。
就正主物，要有三句：有我所心，有守护。
如匮中绵绢、财物等。
有我所心，无守护。
田中五谷是。
无我所心，无守护。
地中伏藏是。
若盗此三，并损正主，结罪。
句法中。
初三句。
第二云无守护者，非无人守，谓此物不可藏贮故。
三言无我无守者，此望不知，心不系故。
据此，合有无我所心，有守护，此句见下文。
若下，总判犯相。
就守护主，二句不同：有我所心，别守护。
如僧可分物，令人守掌者。
无我所心，别守护。
如关头夺得禁物，及比丘失物，为官夺得。
盗得此物，望守护结。
后二句中。
上句僧物，各有己分，故有我所。
下句官物，不属于己，故无我所。
关，谓界上门也。
盗下总判，可解。
今总二主，分为七种：次明盗相。
标云总二主者，下七种中，前二约护主而兼本主，后五并本主亦通护主。
一、掌护损失主。
①善见云：比丘为他别人，乃至三宝，守护财物。
若谨慎掌护，坚锁藏户，而贼比丘从孔中、屋中窃取，或逼迫强取，非是护主能禁之限者，望本主结罪，不合征守物人。
若主掌懈慢，不勤掌录，为贼所偷者，守物比丘必须偿之，不望本主；若不还者，守护结犯。
初中。
善见文为二。
前明护主谨慎，则损本主，以无赔偿理故。
若主下，次明护主懈慢，则损护主，以须偿故。
①掌护损失主，通释：掌护他物，而损失其财物主，直呼护守也。
二、寄附损失主。
①十诵②：有比丘远处寄物，著道损破。
佛言：若好心捉破者，不应偿。
恶心破者，须偿。
比丘寄居士物，不好看故，失者应索取。
若寄居士物，居士寄比丘物，如上二说。
若借他物者，不问好恶二心，若损，一切须偿。
第二，正明中。
十诵二段，初明寄附，若借下，二、明假借。
初中，前明比丘受他寄物，则观己心好恶，论偿不偿。
捉字，律本作投字，传写之误。
次明比丘以物寄俗，则观他心谨慢，论索不索。
若寄下，指例。
初句，即居士受寄比丘物，例同前段偿不偿也。
次句，即居士以物寄比丘，例同后段索不索也。
二句同前，故指如上。
假借中，既借他物，有损必偿，恐滥寄附，故特标简。
①寄附损失主，受他寄附，而损失彼寄物主，亦呼护守。
②十诵，四，六群失衣钵缘。
今有为他洗瓶钵及误破失者，并多索偿，随满五结重。
次科。
言误破失者，明是好心。
逼索成盗。
今多有之，不知教故。
三、被盗物主①。
第三标中。
被盗物主者，此正对本主也。
①被盗物主，即所盗主也。
十诵：若众中失物者，众主不得为其检校及以投窜、诵咒而取。
检校中。
所以不得者，恐夺贼物，反成盗故。
投窜者，古云：空其一室，夜暗，令众人过，投物于中。
窜，即放也。
诵咒者，世有咒术能获盗者。
卜筮掷掷筊，义同不合。
今义张二位：盗相中。
标云义张者，诸律非无盗夺之文，而无现、不现前结犯之相，故以义分，意令易解。
不现前盗。
物主护心义弱，取者得想决彻。
主虽有心不舍，后见此物，不得夺取。
以离地属贼义成，若夺犯重。
不现中。
初文。
但约盗者，决与不决，定犯不犯。
故律云：时有比丘，夺劫者物，佛言波罗夷。
僧祇：面不现前，一、本主不舍，二、夺者未作得想，后得夺取。
反上二缘，夺得重罪。
纵自心不舍，前人决定，取者正成盗损，不得夺之。
若先舍者，无主物故，亦不合夺，举离属于后取。
引证中。
初引本律，正文云：时有比丘，他盗取物，而夺彼盗者物，疑。
佛言：波罗夷。
劫，合云盗，恐是写讹。
次僧祇三断①，夺并成重。
初约彼此得、舍二心。
夺者，亦合云盗者。
纵下，二、单据盗者得心，不取主心。
若下，三、单约本主舍心，不论盗心，谓于己物作弃舍意。
纵今不舍，以先舍故，亦不可夺。
属后取者，即能盗也。
①僧祇三断，通释：依文有四断：初、明二心未舍得，得夺；二、反明二心已舍得，夺得重罪；三、四二句，如记所释。
今案虽有四断，钞主唯证还夺犯，故取后三耳。
对面现前夺。
由守护义强，夺者犹预，得想未定。
本主心弱，而未舍者，亦得追夺。
次明现前，可夺中，初文。
前明可夺之意。
犹字，去呼。
本下释疑，恐谓护弱不可夺故。
准此，不问强弱，但心不舍，皆可夺之。
僧祇：贼夺物去，比丘逐贼，夺得本物，无犯。
又暗逐贼，彼藏物去，比丘即取将来。
又贼渐近②村落，比丘逐贼，若和喻得，若恐吓得，无犯。
知有死事，不应告人。
如上诸句，皆是对面被劫。
次科僧祇。
初引句有三：初句直夺，二即自取，三即言教。
有死事者，谓所盗物，至于死刑，恐为人所获故。
如下，总示。
①引证，科文。
通释：依科且属对面不可夺证；然准已下二文中，总可为现、不现二盗证欤。
②渐近，彼云：渐近聚落，贼便分物，比丘便语贼言：长寿，我出家人，仰他活命汝复何用此衣钵为？
若比丘如是得者无罪。
若贼骂言：弊恶沙门，我已乞汝命，何敢复来欲得衣钵！
比丘念言：此贼已近聚落，必不害我，当恐怖之。
即语贼言：汝等谓我无所怙耶？
我当白王，及诸大臣，知汝为贼。
若恐怖得者无罪。
贼瞋言：终不与汝，欲去任意。
若比丘告聚落主捉得诸贼，若缚若杀，不应告。
若语聚落主，方便慰喻，得衣钵，无罪。
若已作失想，不问夺者决定不决定，后还取者，便为贼复夺贼物，并由决属贼故。
纵不失想①，而贼心决取无畏，亦是属贼，不合追夺。
不可夺中。
初科。
前明主心决舍，不约贼心。
纵下，次明贼心决取，不问主心。
此同前断，但约对面为异。
①纵不失想，通释：现、不现二段中，委察义味，句法不异，前后各有三句：一、本主不作舍心，盗者不作得想者，后得夺；二、本主已作舍想，不论盗者得、不得想，不得夺；三、本主纵不作舍心，盗者决取无畏，亦不得夺。
虽前后具齐此三句，但不现中，护心则弱，盗心则强，故律中多不许夺。
后对面中，护心则强，盗心则弱，故诸部中多开夺。
此约多分，非不互通，故各得具三句。
毗奈耶云：若失物，官人①夺得还比丘者，得取，无犯。
准此，面不现前，乃至盗金像等，虽知藏处，亦不合取。
引证有二。
毗奈耶中，官夺得取，反明比丘自不合夺。
准下，决通前位。
以上文中，官还方取，不还不得，可例知处亦不可取。
①官人，毗奈耶一：或以王力，或以村力捕得，夺彼贼衣钵还比丘。
彼比丘疑，白佛，若王力、村力夺与者，不成弃捐不受。
十诵：若比丘为贼所获，自偷身贼所，无犯；若师夺弟子，将来，得重。
十诵中，自偷身无犯者，疏云：弟子①体是正报故强，贼得力用弱故。
师夺重者，弟子属贼是强，师是弱故。
今引此文，但取下犯，以证不可夺耳。
①疏云弟子，钞但云比丘，疏约弟子自偷身贼所，义全是同，故引证之。
四、贼施比丘物主①。
十诵：贼偷物来，或好心施，或因他逐恐怖故施，得取此物。
莫从贼乞。
自与者，得取②之。
取已，染坏色而著。
有主识者，若索，还他。
若贼比丘边买得衣者，本主见衣不得直夺，应还本直。
第四，十诵中，初明施与。
制不从乞，开取自与。
西天可尔，此土国禁。
必有取者，虽佛教无违，而世刑可虑。
若下，次明买得。
①贼施比丘物主，即以贼为主也，明受此贼施通塞也。
②自与者，得取，问：取贼者物，世所嫌忌，佛何故开取？
答：夫物无定主，贼既盗讫，还属盗者，非本主物。
贼还起好心施，故得受之，因此盗者罪不滋长，岂非起益哉？
世人谬谓尚属本主，故随知夺之，或见受则起嫌心，佛依正理开之，故异常情。
然国家禁之，不得辄受。
今或有偷三宝物及以金银经像，毁成器铤，而乞比丘者，若准上文，应得受之。
据理，已曾经佛受用，但可取之，依本处用。
次科。
上文开取，不简所盗。
然既知是三宝之物，文虽得受，理不可用；不知，应得。
依本处者，或本盗处，或但是三宝处，皆可用之。
别人之物，纵知来处，贼自为主，不妨受用。
五、收囚缚贼主①。
僧祇：官未收录，未抄物名字，而寄付比丘者，得取。
若已收录者，不得。
若云施佛塔僧者，得取，露现持出，不得覆藏。
若有问者，言：佛物、僧物、我物。
若不许者，还之。
五中。
谓犯王法，收禁牢狱者。
初明未收面寄。
言未收录者，谓官未捉获。
若已下，次明已收口嘱。
露现出者，示公显故。
言我物者，彼既施僧，我亦预分故。
此门，且据佛教以论可不，此间王制不可行之。
①收囚缚贼主，即犯王法被囚缚贼为主也，明受此施物通塞也。
收，补也。
囚，拘也。
六、狂人施物主①。
摩得伽云：若狂人自持物施，不知父母亲眷者，比丘得取。
若父母可知，不自手与，不可取。
六中。
伽论所明，具二得取：一、须自与，二、须不知。
若下，反上二缘，故不得取。
若反一缘，据理亦得，谓虽知亲属，而自手与，或虽不自与，而不知亲属是也。
①狂人施物主，即狂人为主也。
七、守视人作主①。
七中。
标云守视人②者，谓为他守物人。
①守视人作主，凡守衣物人为主也，今明此开闭也。
如善见四种人，初三无守视故开，后奴有守视故闭。
②守视人，问：守视人者，依记解释，滥上守护主，以何为二种别？
答：记释虽解，且依愚按：上守护主为他守物；今守视人，谓父母、君主、负债者之守视人。
今一门中，但云人伦之守视人，不云财物之守视故。
善见①云：偷人无罪者，谓主人儿落度②，父母所遣，若父母死，若负债③等，将去者，无罪。
盗奴，犯重。
初科。
列三种人将去无罪，谓无守视也。
三种者：落度为一；父母死为二，谓非所遣者；负债为三，则不论父母，但望债主，非守视故。
注中，准负债人以决世疑。
疑谓度王税人，出家成犯盗故。
如受戒篇⑤说。
盗奴重者，主为守视故。
①善见，九曰若人儿落度，父母以水灌顶遣去，或父母死亡，比丘取如是人无罪。
若负他人债，比丘将去，无罪等。
②落度，芿律师在唐口决云：即放落不守家业者，遣出。
今言初生赤子，灌顶弃舍之，故此儿是无主，将去无罪。
离骚：皇览揆余初度。
王逸注：观我始生年时。
③负债，律·受戒法中，明负债人受具已，人间乞食，财主所捉，即唤诸人来语曰：放之，或为王所罚，瓶沙先有教，有出家学道者莫留难。
财主放之而瞋恚曰：负我物而不能得，以此推之，沙门释子，尽是负债人。
云云。
④王税人，税谓官输物。
戒疏：又僧祇云一切出家人不税等。
⑤如受戒篇，彼云：诸部但言不应，义准理得。
记云：负债准得者，容有偿他，约事非重。
十诵：有守逻人与比丘衣，疑，不知成主不。
佛言：但随施者受之。
不合从乞①。
四分：他守视人与比丘衣物，佛言：此即是主，得受。
所以不合从乞，以物是别主。
若受语而施，即教他盗物故也。
次科。
前引二律，开意大同。
守逻②者，旧云游兵御寇者。
所以下，征上十诵之意。
①不合从乞，此四字同卷六页自与者得题引之。
②守逻，戒疏六·六四，言逻道者，相望通塞，防虑外人等。
然今系守视人科，准记是游兵御寇，及守军中资财人耳。
明了论中，盗义极多。
且约眼、耳、鼻、舌、身、心，于六尘起不如法行，或犯重，或犯轻。
若人食毒，或为蛇螫，犯如此罪。
若人偷地、水、火、风、空等界，亦犯波罗夷。
悉从盗戒判。
所盗物中。
论文，初标示广相。
且下，次约尘、界统收。
初明六尘。
三业成盗，名不如法行。
食毒等相，如下疏解。
螫，音释，虫行毒也。
若人下，次明六界。
解云：有诸仙人，是胸行蛇、毒药师，作仙人书字，见者皆愈，欲见者须价直。
比丘被害，偷看之，计直犯重。
乃至他人学得，偷看亦尔。
若诵咒治病，欲学须直，比丘密听，计直得重。
偷嗅、尝、触，亦如是知。
若秘方要术，病者心缘即差，得直方示，得直听写；比丘受法就师，心缘得差，不与价直，故犯重也。
疏解。
初六尘中，前标所盗。
胸行者，谓蛇以胸当前而行；毒药者，一切害人命者；谓诸仙人，能治上二毒，故号为师。
作下，列示盗相。
初至亦尔，眼盗色也。
书字者，如今之符箓。
若诵下，耳盗声也。
偷下，略指三尘，类上说之。
若秘下，意盗法也。
次约六界，前三可知。
有咒扇药涂，比丘偷摇，不与价直。
若起阁临他空界，妨他起造，即名盗空。
论云等者，等于识界，智慧属识。
人有伎俩，不空度他，须与价直；比丘方便就彼学得，不与价直，即是盗识。
六界中。
前三易解，故不出之。
有下，盗风。
若下，盗空。
论下，明盗识。
注云智用者，伎俩、艺术并依识起，则简识体非可盗故。
自外诸缘，不可录尽。
但知非理损财解盗，无义不收。
广如戒本疏说。
三、结指中。
初示广。
但下，举要统收。
广下，指略。
文在第二，彼随文释，显相极繁。
须者寻之，不复重引也。
大门第三，盗非、畜物。
初、明非人物。
若有护者，望护主结。
五分：取他覆冢幡盖、神庙中衣，他所护物，他心未舍，直五钱犯重。
僧祇：盗外道塔物、神祀舍物，得重。
非人物中。
初文，先定犯。
五分下，引二律以证。
他护他心，并显护主。
僧祇文漫，但约结重，可验有主。
若无护主，随境结之。
故十诵：盗天神像衣及华鬘等，得偷兰。
善见：取诸鬼神物，及人系树物，无守护者，无罪。
萨婆多云：取非人物，五钱已上，重偷兰；四钱已下，轻兰。
无护中。
初科。
上二句定犯。
言随境者，望非人犯也。
故下，引示有三。
十诵、多论示相可解。
善见无罪，故加注释。
今或多人取诸神衣物者，据理，得否如上。
必无人守，恐神护者，可掷卜而知舍吝。
次科。
当时有行粪扫衣者，故有取之。
得否如上①者，即前所明有主、无主，又无主中，神护、不护。
必下，示其取法。
掷卜，即投杯珓，卜问于神也。
舍吝，谓非人护、不护也。
①得否如上，无守护，神亦不护，即上善见者。
有守护，重，如上五分、僧祇；虽无守护，神不舍者，兰，如上十诵、多论：通皆名否。
盗畜生物，四分无文。
畜物中。
初文。
律中：比丘取鸟巢中物，及鼠穴中物，比丘疑，佛言：畜生无用，无犯，而不应受如是物。
准不应，得吉。
但文不显。
有人断同大重者。
故律云鼠偷①胡桃，积成大聚。
比丘盗之，佛言波罗夷故。
引古中。
初解，上句判犯。
故下，引据。
律云：时去寺不远有村，诸鼠往村中，取胡桃来寺内，成大聚。
六群盗心取食，彼疑，佛言：波罗夷。
①鼠偷，十诵有类文，彼六三云：诸比丘一处有库藏，以饮食、钱物著中。
鼠从穴中出，偷钱物等持入穴，诸比丘疑谁偷是物去。
时一比丘在库边食，见鼠从库中持食出入穴，是比丘辄坏穴得自物及鼠物，自取。
诸比丘言：汝犯波罗夷，取鼠物故。
是比丘生疑，白佛。
佛言：不得波罗夷。
从今日当自物取，鼠物不应取。
又坏鸟巢，突吉罗。
有解：非望畜生，还望本主，以鼠盗疑豫未决，望人犹是本主，故还就人结重。
余如他部。
十诵①：取虎残，犯吉罗，由不断望故。
师子残，不犯。
萨婆多：一切鸟兽食残，取者吉罗。
正解中。
初通本律犯重之意。
以言六群盗心取故，显知是彼村人之物，故判成重。
鼠疑豫者，畜心难辨，但约未藏，或复未食，可以知耳。
余下，引他部定犯。
十诵中师子残不犯者，旧云：此兽不食冷肉，所遗不系故。
①十诵，四·六四，不犯下接云：何以故？
师子断望故。
二、明有主想。
若作无主想，始终不转，无罪。
前后互转，互得轻重。
广如持犯中。
第二缘中。
律有①四句：有主想，犯重；若疑，偷兰；无主物，有主想、疑，偷兰；略无第三无主想句，准下持犯，义必具之。
文中，初标成犯缘，即第一句。
若下，简阙缘，即第三句。
初约本迷无犯。
前下，据转想。
前作有主想，后转无主，犯兰。
前作无主想，后转有主，结夷。
故云互得轻重也。
疑，及境差二句②，并见后篇。
①律有，卷二云有主想者，有主有主想，心境相当，故云犯重。
若疑者，有主有主疑，境定心不定，故犯偷兰。
有主想、疑者，想，境差心定，疑，境差心转，各兰。
无主想者，有主无主想，境定心差，此乃本迷。
②境差二句，准持犯篇，盗戒义具五句：一、有主有主想，二、有主有主疑，三、有主无主想，四、无主有主想，五、无主无主疑。
凡论盗戒成犯心境，以有主物为其正境，有主想为正犯心。
故五句中第一为心境相当，犯根本重。
二、三两句为心差，四、五两句为境差。
若具分之，第四境差，第五两差，并犯方便轻。
但第三句，本迷、转想有异，如上记。
三、明有盗心。
然此一门，实德之人未免。
但世盗由心结，不望境之是非。
故僧祇：寺主好心互用三宝物，是盗，波罗夷。
谓愚痴犯也。
四分亦云：我说此人愚痴波罗夷。
理既难知，故具抄示。
第三缘。
叙意中，初明难护。
以贪染积深，触物起念，粗心不觉，岂识邪缘？
不体妄情，终罹罪网。
实德尚当未免，庸流没在其中。
凡在同心，弥须励志。
但下，示结业。
不望境是非者，境即前物。
三宝互用，物无私涉为是，入己恶用为非，二皆结重，故知不简也。
故下，引证。
望为三宝，故言好心；若论愚教，还是贼心。
理下，生后所引。
十诵①：六种盗心，谓苦切取、轻慢取、以他名字取、抵突②取、受寄取、出息③取。
除出息一种，余并结重。
正明中。
十诵，苦切，谓敦逼前人，同下四分迫喝取也。
轻慢，谓现相陵物，及下抵突，并同第八。
名字同第十。
受寄同第七。
唯后出息，不同今宗，虽是盗心，彼此相允，故特除之。
抵，音底。
①十诵，五六：优波离问佛言：六种取他物，若苦切取是六取中，何等取得波罗夷？
答：除出息取，余取得波罗夷。
②抵突，抵，音底，触也，排挤也，又掷也。
突，触也，欺也。
③出息，四分五二但云不应出息物，理可犯吉。
若出息三宝物等利息入自，应犯重。
故五百问云：佛物人贷子息自用，复犯重罪。
④准疏会之，疏云：言恐怯取者，示身口相，令生怖畏，故取彼财。
如十诵中轻慢、抵突，而取他物是也。
疏唯有此会，余相显故，记主会合之也。
摩得伽①：三种劫心：强夺取，软语取，施已还取也。
伽论中。
强夺同下第四。
软语同辨说。
施已还取，与后不同，谓决施与人，后还或取。
善生同论，注以示之。
偷罪，即犯盗也。
①摩得伽，通释：若依彼论增五，有五种，彼云：复有五种。
图表：十诵六种盗心与四分会释中，为图示之。
今案：为易排板，说明如下。
四分十种。
一、黑暗心。
疏云：谓痴心也。
愚于教行，不肯修学，故于盗境，生可学迷。
二、邪心。
疏云：谓邪命也。
贪心规度，为财说法。
外现清白，内实邪浊也。
故五分云，谄心取财是盗也。
三、曲戾心。
疏云：即瞋心也。
与少嫌恨，现相索多，示威怒相。
记曰：曲谓非理，戾即忿怒，嫌恨约内心，威怒约色相。
四、恐怯心。
疏云：迫喝也。
或说地狱恶报，或说王官势力取也。
摩得伽云强夺取是也。
记：喝，谓作大声。
五、常有盗心。
疏云：恒怀规夺，得物乃休也。
汇：规，犹谋也，规求，计也。
六、决定取。
疏云：心虑已定，必得如期。
七、寄物取。
疏曰：或全抵债，或以少还他。
八、恐怯取。
疏曰：示身口相，令生恐畏取物也。
如十诵中轻慢、抵突而取他物是也。
记曰：抵突，谓触犯也。
九、见使取。
疏曰：伺他慢藏，阳作阴伏之类也。
记曰：慢藏，谓不勤收举；阳作，谓诈作余事；阴伏，谓潜藏他物。
十、倚托取。
疏曰：或假名闻威德，或恃亲友形胜。
注戒云：若以言辞辩说，诳惑取是也。
五分四种：若对四分，一、谄心，即二邪心；二、瞋心，即三曲戾心；三、恐怖心，即四恐怯心；四、曲心，即九见取心也。
伽论三种：一、强夺取；二、施已还取，即四分之四恐怯心；软语取，即四分十倚托取也。
十诵六种，若对四分则：一、苦切取，即四恐怯取；二、受寄取，即七寄物取；三、轻慢取，即八恐怯取；四、抵突取，亦通恐怯取；五、以他名字取，即十倚托取；六、出息取，四分所无。
出息者，济抄云：出家者，不可作事作之，取其利，以为盗心也，如邪命说法等例也。
己他契入息取之，故非重也。
劫，谓强夺取、软语取、苦切取、受寄取、施已还取。
按五中苦切取、受寄取，同上十诵，故除之，考彼无单说三处。
五分有四：一以谄心、曲心、瞋心、恐怖心而取他物，即是盗心。
五分中。
谄心同下第二，曲心同第九，瞋心同第三，恐怖同第四。
四分①十种贼心：一、黑暗心，谓痴心②愚教，生可学迷，随作结重。
僧祇寺主，即是其事。
二、邪心者，谓贪心规利，邪命说法，以财自壅。
三、曲戾心者，即瞋心也。
与少嫌恨③，假瞋得财，或虚示威怒，意存财利，得物犯重。
四、恐怯心，或以迫喝④，或说法怖取⑤，或自怀疑怖，而取财也。
五、常有盗他物心，恒怀规夺也。
六者，决定取，内心筹虑，方便已成，因必克果，动物成犯⑥。
七、寄物取⑦，或全抵突，或以少还他。
八、恐怯取，谓示身口相，畏敬⑧故与物也。
九、见便便取，伺求他慢，因利求利也。
十、倚托取。
或倚名闻威德；或以名字方便也；或依亲友强力⑨者，谓假他威势而取也；或以言辞辩说者，托于论端，浮华引接，令前异望，而取财利；言诳惑而取⑩者，非法言法，法言非法，但规前利，幻惑群情。
四分十种。
疏云：律中，具出二五盗心。
前是五心⑪，后名五取，取是其业，对境行事也。
一中，可学迷者，教是可学，不学故迷。
二中，规，求也。
壅，犹积也。
三中，两释，虚实分之。
四中，准疏又云：或说王官势力。
此与第八，名同相别，但约心、取两以分之。
言心未必取，言取必兼心。
第九，律本、注戒及疏，并作见便取，今文多一便字，必是传误，不劳异解。
十中，五相⑫释之。
前三身业，后二口业。
又前三中，一是倚自，二、倚他名，三、倚他力。
后二中，前但巧言，后是虚诳。
今时讲士，多尚乞求，谄笑趋时，巧言媚俗。
或厚于饷遗，岂避污家？
或勤于请谒，宁知屈道？
不识者诈识，非亲者强亲。
口说多方，心谋百计。
终朝役虑，毕世劳形。
一言蔽诸，无非爱物。
虽云为众，实乃治生。
未知祝发⑬坏衣，意图何事；谈经讲律，目瞩何言。
谅乎惑业日增，故使奔趋忘倦，可谓徒生徒死，深嗟不觉不知⑭。
请细览斯文，反求诸己。
忠言逆耳，当自深思。
呜呼！
①四分，五九，但出其名，释文并是钞主之语。
②谓痴心，疏云：愚于教行，不肯修学，故于盗境，生可学迷。
③嫌恨，行宗：嫌恨约内心，威怒约色相。
④迫喝，行宗：迫谓以事逼切，喝谓说时作其大声。
⑤说法怖取，疏云：或说地狱恶报，或说王官势力而得财故。
⑥动物成犯，钞下二二页引善见。
不离处明离处，决得无疑，如掷杖空中，必无不下，故动即成重。
记云：得心已决，微动即犯，不待离处。
⑦七寄物取，善见八云：若比丘受人寄物，举置藏，其主还就比丘取，比丘答曰：我不受汝寄。
作此言已，得突吉罗罪。
令物主狐疑，得偷兰遮罪。
物主言我不得此物，比丘得波罗夷罪。
⑧畏敬，疏云：令生怖畏，故取彼物。
⑨或依亲友强力，牒律辨相之文也，彼明处中，村处，阿兰若处，家处，船处等中，皆云：若依亲厚强力，或以言辞辩说诳惑而取，初得波罗夷。
律卷二·二。
⑩言诳惑而取，律牒辨相之文也云云，如次右。
⑪前是五心，六·六七记云：前五约心，不出三毒。
若就通说，莫非希物，五并贪心。
若约别论，如文乃异：初二及四，并是痴心，三即瞋心，五是贪心。
又前五种，外相非盗，故约心论；后之五种，内外俱盗，故从外事。
⑫五相，或依名闻威德，或以名字方便，或依亲友强力，或以言辩说，诳惑而取。
⑬祝发，祝，断也。
僧削发，曰祝发。
⑭不觉不知，法华经·譬喻品云：于火宅内，乐著嬉戏，不觉不知。
以此诸文，证知心业，其相略显。
足得垣墙，防拟妄境。
结诰中。
妄情逐境，计校万端，岂唯上列而能括尽？
然举一例诸，触类而长，则前虽略示，亦足防心。
然既知教相，少识妄心，能遮不起，故如垣墙。
心逐境生，心妄则境妄，故云妄境。
四、重物。
谓五钱；若直五钱，即余杂物。
第四、明物体中。
初文。
五钱，即钱体也。
直五钱物，准钱法也。
所以限五者，以彼王法满五至死，佛随王法，盗满制重。
萨婆多，问曰：盗五钱成重，是何等之钱？
答：有三解①。
初云：依彼王舍国法用何等钱，准彼钱为限。
二云：随有佛法处用何等钱，即以为限。
三又云：佛依王舍国，盗五钱得死罪，依而结戒；今随有佛法处，依国盗几物断死，即以为限。
虽有三释，论师以后义应是。
定钱体中。
初引论。
答中。
初、二两解，并限五钱；后解随死，不局物数。
初同十诵，二符本宗，三即论家所取。
戒疏云：如多论中，盗相通滥。
初释本钱，何由可晓？
后解随国现断入死，言亦泛滥，难可依承②。
①答有三解，通释：考多论，彼中三义不分明，今准钞分节文，彼论第二云：盗至五钱得重罪者，或言金钱，或言银钱，或言铜钱，或言铁钱，无有定。
盗至五钱得波罗夷者，谓阎浮提现有佛法处，及弗婆提、拘耶尼二天下，准王舍国法，以五钱为限。
又云：五钱成重罪者，佛依王舍国法结戒，故限至五钱得波罗夷，如是各随国法，依而制罪。
观律师意，欲以后义为定。
②难可依承，疏六·七引俗律证通慢相云：如此唐律，强盗满尺，则是极刑；窃盗五十匹，罪至役流，纵多盗者，不加至死。
然五钱之义，律、论互释不同。
判罪①宜通，摄护须急。
故律云下至草叶不盗。
定夺中。
初科。
律、论不同者，律如后引，论即前文。
判罪，谓犯已处断。
摄护，谓专精持奉。
今从摄护以定钱体。
故下，引证，即受法说相中文。
①判罪，疏六·七：判罪观缘缓急者，如母论、善见所说，若约护行，草叶不取者是也。
今诸师盛行，多依十诵。
彼云：盗五钱者，古大铜钱得重。
若盗小钱，八十文①。
出滥中。
舍急从缓，未体教意。
古钱一当十六，五钱则成八十。
①八十文，彼云：云何是五钱？
若一铜钱值十六小铜钱者是。
随其盗处所用，五钱入重。
僧祇①：王无定法，断盗不定。
当取瓶沙②古法，四钱三角③结重。
四分但云五钱。
准此，废上律、论，以后为胜。
纵四钱三角，善见解之，亦同五钱。
正判中。
初二句，依论次解，以定今义。
僧下，引据。
王无定法者，通指诸国也。
瓶沙古法者，佛依结戒，可以为准也。
此取盗五之法，不定古钱。
四钱三角，即入五钱之限；两角，半钱，犹属盗四。
钱论角者，恐彼钱模畟方④。
此间往古，亦铸方钱；今时圆者，但约四字论之。
四下，准本宗以决。
废律、论者，律即十诵，论即多论初、后二解。
以后胜者，即第二解，望初为后。
疏云：可如多论中间一解，随国用钱，准五为限，则诤论自息也。
纵下，会同。
善见⑤云：二十摩娑迦，成一迦利沙槃分，四分取一，故限五钱。
僧祇以十九摩沙迦，成一吉利沙，四分取一，则四钱三角也。
恐谓僧祇不同四分，故以善见会之。
然善见、僧祇并约古大铜钱，乃是取本王舍古法以释五钱之义。
至于断盗，还随国用。
即彼论云：出家人者，乃至草叶不得取。
故知急护，颇合今宗矣。
①僧祇，引此文者，依记意但为五钱结重，证四钱二角尚为四钱摄，四钱三角乃入五钱限，故又非证取古钱也。
通释：又愚按一解云：引僧祇者，为破上诸师用十诵也。
谓十诵大铜五钱犯重，然僧祇四钱三角故未满五，应不犯重；而既判重，即知未必十诵为定。
故四分但云五钱，不云古钱，第二说为胜者，验矣。
僧祇三云：佛告大王治国，盗齐几钱罪应至死？
瓶沙王白佛世尊以十九钱为一罽利沙槃，分一罽利沙槃为四分，若盗一分，若一分直，罪应至死。
佛告诸比丘：罽利沙槃为四分，若盗一分、一分直，犯波罗夷。
②瓶沙，玄应音义云：此言讹也，正言频婆娑罗，此云形牢，摩伽陀国王也。
③四钱三角，彼律无四钱三角文，今约义云也；又彼无五钱成重之文，大铜十九钱，四分之一是重盗之限。
④畟方，玄应音义云：畟方，谓正方也。
⑤善见，卷八云：尔时王舍城二十摩沙迦成一迦利沙槃，分迦利沙槃为四分，一分是五摩沙迦。
汝等自当知：此迦利沙槃者，乃是古时法迦利沙槃，非今时留陀罗王为初迦利沙槃。
过去诸佛亦以一分结波罗夷，当来诸佛亦以一分结波罗夷，一切诸佛波罗夷罪无异。
通释云：彼无随国用之文，然云三世诸佛皆以一分结，则验随时世一分，未必瓶沙五钱。
故如僧祇一分即当四钱三角，不可定者可知矣。
僧祇吉利沙者，当是善见迦利沙转音。
善见云：若缸中盗宝，内手取已，出离缸口，得夷。
又解，但离处得夷，未出缸口。
法师曰：于戒律中，宜应从急。
又观五事，处、时、新、故、贵贱等，是名律师。
以此文证，五钱为允。
引证中。
初至从急，引前段文。
彼明盗人宝藏，故约缸中显其犯相。
彼具云：若满缸宝，以手搦取，手未离处；指中迸一分出，还落缸中，偷兰遮；若出离缸，得波罗夷。
有法师解，缸底取宝，己离缸底，未出缸口，得波罗夷。
法师下，如钞引，此即论主取后师解。
又观下，引后段①。
言五事者，彼云：智慧律师，若诤事起，先观五处，然后判断。
处者②，若我欲取此物③，语已，已得罪。
应观此物，有主与无主，若有主，舍心不舍。
若未舍心而偷，且计律罪；若已舍心，得波罗夷等。
时者④，取时，此衣有时轻，有时重。
若轻时，即以轻时价直得罪；若重时，即以重时价得罪等。
又云：有物新贵后贱，如新铁钵完净无穿，初贵；后穿破，便贱。
是故随时计直。
又云：随身用物者，如刀斧，初贵后贱。
若偷他斧，应问斧主几直买。
若云：用一分买。
又问：买来用未？
若曾经用，便成故物；如眼药杵，及户钥，或烧或磨，亦为故；又如浴衣，或一入水，或用裹物，亦名故；酥油，或易器，或虫蚁落中，亦名为故；或石蜜，初强后软，乃至爪掐，即名为故。
若比丘是偷他物，应问物主。
若未用则贵，已用者贱，汝等应知。
此是五处，律师善观，然后判事。
引此两段，前证从急，后证随处，明前废立。
准此二意，以定五钱。
允，当也。
①又观下，引后段，通释：考论上缸中事在第九卷，观五事在第八，今还云后段，不详其意。
②处者，善见论八，引昔事。
略曰：昔婆帝耶王时，供养大塔。
时有比丘自南方来，安衣肩上，礼塔时，王入寺，诸人闹乱，遂失肩上衣。
彼比丘念不可寻求，作舍心去。
有一比丘见衣已，盗心取之，后生悔心，问律师求判罪。
律师言：汝得本衣主否？
答：不得。
语曰：汝处处唤问。
彼便入五大寺问，寻无失衣者。
后至南方，遂得衣主，即将到律师处。
律师问衣主言：此汝衣否？
答曰：是。
又问：何时、何处失耶？
彼以事答。
又问：作舍心不？
答曰：已作。
次问取衣比丘：汝何时、何处取？
彼以实答。
又问：若无盗心无罪，汝有不？
答曰：以盗心取。
律师曰：彼既作舍心，无主物故不犯盗，但有盗心故，犯吉罗，汝宜作吉忏。
彼闻律师判已，惊怖已止，如饮甘露，即作吉忏竟。
律师语衣主曰：汝已作舍心，应以衣与彼比丘。
答曰：善哉！
③我欲取此物，通释：如有贼比丘偷他物来，我欲取此物者，显心未作得想。
语已得罪者，若盗，作决心取者，离处结重；今取时非决心，故得罪未定。
若无主物，唯结方便。
若有主物者，应观主者舍否：若主未舍，不成盗业，但结方便；若主见物无，作舍心，此物属盗者，故结重夷。
或对面取亦尔。
谓如有遗落物，贼比丘作有主想举，语云欲取此物，主闻作疑，盗者犯方便；主若作舍心，盗者犯重；若主舍心已后，取之，不犯重。
故律师能观之。
④时者，又论中有一比丘得椰子盘，甚可爱，彼常以饮水。
一时置寺，往支帝耶山。
后一比丘见椰子盘，盗心取之，寻又往支帝耶山，到已即用饮水。
本主比丘见问言：汝何处得？
彼以实答。
本主曰：汝已犯盗。
彼疑，向诸比丘乞判，无能判者。
有一比丘名瞿檀多，能解律，问盗主言：汝何时何处盗耶？
彼具答。
又问：彼土此椰子壳价值几？
答曰：彼土啖椰子已余壳弃之，无用故无价值。
又问物主，刻椰子壳作盘执作价值堪几？
答曰：堪一摩娑迦。
语曰：如是不满五钱，不犯波罗夷。
是时大众闻皆叹言：善哉！
能判！
二、以义门，六句不同。
十诵、伽论云：钱有贵贱时。
不妨钱贵，盗一入重；遇值贱时，百千犯轻。
义门中。
初句。
钱贵贱者，谓物有重轻，时有丰约。
故贵者一当多用，贱者多当少用，如文可解。
四分、五分、善见云：贵处盗物，贱处卖，还依本盗处估价。
次句。
三文皆尔，故尽标之。
此谓就本盗处损主以论，不约后卖不满也。
善见云：贵时盗得贱时卖，若定罪者，还依本时。
上三句互反，皆同得轻降也。
三中，意亦如上。
如春时直十，夏但直一之类。
上下，总点三句。
初句，文中己具；次句应云贱处盗物贵处卖；三、贱时盗物贵时卖。
并依本断。
摩得伽中：取五千，不犯重：数数取四钱，数数作断心。
或不得物而入重，如四分烧、埋、坏色、教他等。
第四句。
即盗多犯轻，不至果故。
不得物犯重，但损他故。
不满五犯重。
如四分①：众多人遣一人盗五钱，多人共分；或多人共盗，通作一分。
但使满五，一切同盗结重。
或盗过五结轻，如十诵盗众多人未分物者是，即如亡人轻物之类。
第五句。
减五得重，过五犯轻。
前引四分。
两释并约人多物少，故不满五；通望彼物，齐入重刑。
后引十诵，通望彼众，无满五义。
指下亡物，谓未作法时。
十方常住亦类此说。
①四分，五五，盗五钱彼作取他物得过五钱或多，下同。
彼云：众多比丘还共分，各得减五钱，彼作是念：我等不犯波罗夷？
佛言：通作一分，尽波罗夷。
盗五人各一钱，结重。
如僧祇：五人各以一钱，遣一人守掌。
若盗，望守护人结重。
善见①云：欲知盗相，如师徒四人互相教，共盗一人六钱，各得一波罗夷，一偷兰。
自业不合教他业，但得一偷兰，此义应知。
六中。
谓盗少成重。
初引僧祇，易解。
次善见中，互相教者，如师教三弟子云：彼有六钱，大者取三，小各取一，我自取一。
乃至小弟子云：和尚取三，同学各一，我自取一。
一波罗夷者，教他犯也；一偷兰者，自作犯也。
自下，释结兰义，恐疑共盗，应须犯夷故。
①善见，准本文，明师结二兰，三弟子各结一夷、一兰，今转用云四人各夷兰耳。
彼第九云：有四比丘，一是师，三是弟子，欲偷六摩沙迦。
师语弟子言：汝人各偷一摩沙迦，我偷三。
第一弟子言和尚偷三，我偷一，汝二人各偷一，余二人展转相教亦如是。
师自偷三钱，偷兰；教三弟子偷，亦偷兰遮。
何以故？
自偷异，教人偷异，是故二偷兰遮。
三人云何得重罪？
为教他偷五摩娑迦，故是得重罪。
通释：准之，虽展转互相教，非共盗也。
故自业非重，不同上四分，多人共盗五钱，各犯重也。
济览：如今所引，师若取三，师教他不满五；师若取一，弟子教他不满五；若约异时，各是一相，不可云四人各得一夷一兰。
未详引意。
五、离本处。
四分①云：若牵挽、埋藏，随为一事，方便不成，并结偷兰。
五分：物在地中，作盗心，得吉罗；掘地，得提；捉物，吉罗；动物，偷兰；离处，方重。
第五，离处。
释中，初科。
四分明未离不成。
下引五分，明己离方成。
文列五罪，掘地一提，有无不定；余四须具②，是方便故。
盗心吉者，远方便也。
掘地提者，谓生地也。
捉物吉者，次方便也。
动物，近方便，可解。
①四分，文云：若牵挽取，若埋藏，若举离本处，初离处，波罗夷；若方便欲举而不举，偷兰遮。
通释：牵挽、埋藏等，一一其事若成，夷；方便不成，兰。
②余四须具，依今家，但心生，未动身口，远方便吉；动身口趣境，未相触著以来，次方便兰；触著以后，未至究竟，近方便重兰；若至究竟，根本。
具如篇聚及忏篇。
若准之，掘地是次方便；捉、动，近方便；离处，即根本罪。
今五分少异。
③善见，卷九：若比丘言我欲偷地中藏物，时一切方便，悉得突吉罗。
离处义，十句分之：文书成辨离处。
如律师疏判，以重入轻，非法判用僧物之类。
善见云：画地作字，一头时轻，画两头时重。
次科。
别列中。
初句，约判断明犯。
以重入轻者，凡判亡物，须差律师，处断重轻，历疏告众。
判重为轻，犯夷；判轻为重，得兰。
并望文疏成时，以定犯相。
非法判用者，此约常途，妄书簿历之类。
善见下，如作契书，分判地界。
一头轻者，如书所从处时，方便兰也；两头重者，复书所至处时，究竟夷也。
画字误，论作书字，戒疏亦依论引。
言教立者。
善见：若盗心，唱云定是我地，地主生疑，偷兰；决定失心者，重。
若来问，僧答同，皆重。
若共争园田，违理判与①，违理判得，乃至口断多端、偷夏唱大，得物，皆重②。
即如四分：若以言辞辩说，诳惑而取，皆重。
次句，但约口断即犯。
善见二节。
初、约盗地。
僧皆重者，以同情故。
若下，二、约断诤。
违理判与者，能判犯也；违理判得者，所判犯也。
下引四分，即约辩说。
文如前引。
①判与，善见九，本文只云他园林，比丘强诤乃至若僧中判事，僧知故违理判者，判主得波罗夷。
②皆重，善见九：若比丘实一腊，妄言二腊，依二腊次受利养，计钱犯重。
移标相①者。
善见：举一标时偷兰，举二标时重。
乃至②得一发一麦，皆重，地深无价。
绳弹③亦尔。
第三句。
标者，下注显相，如今丈尺之类。
文中，且引盗二标犯。
准论，若盗三标，一举，吉，二举，兰，三举，重。
乃至盗十标，前八并吉，九兰，十重。
①移标相，律五五：时有比丘分地，移他标相，疑，佛言移标相，若直五钱，波罗夷。
依律唯移标相耳，依钞、记盗标体也。
标即量地丈尺等，按或五步十步等各下一标，若盗之则减他地量。
若依实理，举一标应重，但所期未果决，故结方便耳。
②乃至，善见九：若比丘偷他田地，乃至一发大，作决定盗心，得波罗夷。
何以故？
地深无价故。
③绳弹，文云：盗心以绳弹取他地，初一绳置一头，偷兰遮，置绳两头，波罗夷。
堕筹者。
四分①：盗隐记数筹、分物筹，致令欠少也。
四、堕筹者，谓下筹多而令物少②。
或不下筹而取多物③，虽非文意，世有其事。
①四分，五五·一：盗心倒易他分物筹，又盗他分物筹，又转侧他筹。
佛言：未离本处偷兰遮，离本处波罗夷。
②下筹多而令物少，如现前五十人分物，则下筹六十，而令物六十已，初五十分次第布之，余残十分物及筹窃盗取也。
③不下筹而取多物，如记，轻重物其数有六十，下筹五十，自余十分，自盗取之类也。
异色者。
十诵、萨婆多云：毡蓐氍毹①上，有树枝叶华，今从树叶上，盗牵至树华上，犯重。
谓异本色故。
或如借他衣钵，非理用损，减他五钱，亦结重罪。
律云：若坏色故。
五中。
初引十诵律、论，约异色犯。
如毛绵杼织②，以成华朵鸟兽之物，而牵挽移易，损彼物故。
或如下，次准本律，约损色犯，文义可见。
①氍毹，又作㲒氀。
织毛蓐曰氍毹，细者谓之毾㲪。
②毛绵杼织，据彼律、论明离处，列其诸处中文也，如四分乘担田架等诸处。
然今引用，意约损色，记释亦尔。
十诵一云褥者，一种毛，一种名一处；表处里处，一色名一处，异色名异处。
树处者，根处、茎处、枝处、叶处、花处、果处乃至根须处，是诸处。
若有五宝，似五宝云云。
多论三云：在蓐上，蓐有异色，物在一色移在异色，即离本处。
转齿者。
如十诵摴蒲①移棋子等。
五分：蒲博赌物，犯吉罗。
六、转齿②。
如世赌博，多用齿骨掷采③博物，盗心移转，随物成犯。
摴蒲蒲博，皆赌物之异名，亦名博弈。
文中，先引十诵示盗相，次引五分明赌博。
①摴蒲，依记通名博奕、赌物。
若为别名者，法进梵网疏云：博物志云：老子入胡作之，用卜吉凶，有五㭾木子各长四寸，上各有刻：一、四刻，二、三刻，三、二刻，四、一刻，五、无刻。
掷卜，若得多刻者吉卦。
或云，西域异道，多作是戏，古以木为子，今以钱博。
宏云：今赌钱也。
②转齿，行宗六·六六：转谓翻转，齿即骰子、棋子，多用牙骨为之。
③掷采，行宗：先曾约物，而盗翻彼采。
采，说文：捋取也。
离处明不离处。
如僧祇：盗他牛马，未作得想，虽举四足，不成重罪。
七中。
彼明盗四足者，驱向所期，足遍犯重；不随所向者轻。
本期不定，举遍即重。
本主来逐，心未得者轻。
不离处明离处。
如善见①：空静处盗，决得无疑。
如掷杖空中，必无不下，故动即成重。
第八句。
善见得心己决，微动即犯，不待离处。
如下，举喻可解。
①善见，彼云：若师教弟子取物，决定得，如掷物虚空必定落地，师教竟，得波罗夷。
无离处明离处。
如四分盗他田宅，攻击破村，烧、埋、坏色，皆犯重等。
九中。
田宅等物永不可离，不同上句可离不离。
杂明离处。
如空中吹物，盗鸟，曲弋，断流水注等，并不具述，广如本疏。
第十。
且出空、弋、水注三相。
律中明处，则有十三。
疏中次解，今略引示。
初、地中，二、地上，三、乘，四、担，五、空①谓衣物、鸟等，从风所吹，而欲盗取；即此空处，以辨离处。
善见：盗空中鸟，左翅过右翅，尾处至头，上下亦尔，俱得重罪。
，六、架②即曲弋③也。
若盗物者，物离方犯；若连架者，架离即犯，七、村，八、阿练若，九、田④十诵若为田故，相言得胜者，重；不如⑤者，轻。
若作异相⑥，过分胜者，重，十、处所⑦，十一、船处，十二、盗水⑧即断水注也，僧祇：溉灌水，或一宿直一文⑨，或至四五。
若坏彼渠，得越；水入田，兰；满五者，夷。
，十三、私度关如律：比丘无税，白衣应税，为彼过物，重。
十诵：比丘应税，不税亦重。
余广如疏。
①五、空，疏六·五二：明了论中，约有辨空，记云：彼论约起阁侵他空处，故云约有辨空。
谓有衣物、鸟等，从风所吹，有主之物，而加盗取。
明离处者，即空异处，是名离处。
记云：左翅过右，约横飞说；尾处至头，约直飞论。
②六、架，注戒及疏中同此，然校律本，与今不同，律第一标列中，作树上处；第二处释中，唯云上处。
文云：上处者，若举物在树上、墙上、篱上、杙上、龙牙杙上、衣架上、绳床上、木床上，若大小褥上、枕上、地敷上。
今且举一种耳。
③曲弋，弋，橛也，与杙通用。
曲弋，言衣架耳。
善见九：问曰：以何为橛？
答曰：长一肘钻头钉著壁曲橛、象牙橛，一切诸橛亦如是。
通释：律云龙牙杙等，弋、杙、橛同物耳。
④九、田，疏曰：百谷所生之处，总名为田。
⑤不如，行宗六·五四：不如字误，彼作不胜。
现本戒疏，即作不胜，记主所览疏作不如乎。
今案：津刊会本作不如。
⑥若作异相，疏文也，记释云：谓作标相取也。
⑦十、处所，律曰：处所者，若家处所，若市肆处，若果园，若菜园，若池，庭前，舍后，若复有余处。
⑧十二、盗水，今依疏而出相也，律作水处，唯明盗水中所藏金宝及鱼鳖等。
凡今之十三种，举其所依处。
次其物体中，正有取水杨枝等，如注戒列。
今此云盗水似滥后取水，不详何意。
渠者，行宗：即水沟。
⑨一文，彼云：一钱乃至二、三、四、五钱。
然盗戒相隐，极难分了。
若广张体貌，徒盈卷轴，至于披检，取悟必繁。
故略列犯缘，粗知梗概，意存省事知足。
忧心念道者，缘境既局，少应清洁。
若多众务而欲高升者，必罗盗网，终无有出。
何者？
由心怀胜劣，倒想未倾。
初果、无学，方可营事。
有心怀道者，细读附事，深思乃知。
故善见云：戒律宜从急护。
此第二重戒，事相难解，不得不曲碎解释。
其义理分别，汝当善思。
论文如此，以准上列。
犹恐不肖者谓繁，余心寔未言尽。
约略如前，故且削也。
结示中。
文为三段。
初、示前略意。
忧下，二、明人有顺违。
初明知足之人，惧犯退藏。
若下，明多事求进，为盗所陷。
言忧心者，心之可畏，难可禁制，微纵成业，殃及累世，是可忧故。
念道者，慕出离也。
缘境局者，为教所禁也。
多众务者，或好为人师，或乐营世福也。
欲高升者，名位过人也。
罗盗网者，结业成也。
无有出者，苦报无穷也。
何下，征示其意，如前宝梁所拣人也。
有下，三、劝修。
初句，召后人也。
细读者，劝寻教也。
附事者，以教照境也。
深思者，以境观心也。
乃知者，自省心行也。
故下，引论以劝。
论中，初句通示教意，此下别指今戒。
必须繁文。
曲碎解释者，论涉三卷故也。
其义理等者，劝详审也。
论下，准论显意。
初二句指上列释，盖准论文。
犹下，遮后妄谓，以彰略意。
三、明不犯中。
四分云：与想取、己有想、粪扫想、暂取想、亲厚意者，皆无犯。
律中，具七法名亲厚：难作能作，难与能与，难忍能忍，密事相告，互相覆藏，遭苦不舍，贫贱不轻。
如是七法，人能行者，是善亲友。
准此量之。
不犯中。
初引五想，皆谓无盗心也。
与想者，意谓他与也。
己有者，谓非他物也。
粪扫者，谓无主也。
暂取者，即持还也。
亲厚者，无彼此也。
律下，别释第五。
七法中：一、竭力代劳，为之不厌；二、己所重物，与之不吝；三、极相违恼，了无所恨；四、吐露私心，而无所隐；五、掩恶扬善，恐伤外望；六、囚系患难，多方拯济；七、贵贱贫富，终始一如。
如是下，结显。
故知诚实方入开位，自余滥托，皆陷刑名。
第三，杀人戒。
杀戒①，佛在毗舍离，诸比丘修不净观，厌身叹死。
外道比丘②难提，受雇行杀，居士惊怖，因制。
标名中。
简于非、畜，不犯重故。
或名大杀，简后小故。
①杀戒，佛与诸比丘叹说不净观，彼修习厌患身命，愁忧不乐，即向难提比丘说：汝断我命，以衣钵与汝。
彼受雇以利刀便断，断已生悔恨。
时天魔来劝，赞言：善哉！
汝今获大功德，度未度者。
彼闻已，悔恨便灭，持刀入园中，随求次第杀至六十人，诸俗见已，惊怖讥嫌。
时，佛说阿那般那三昧，诸比丘修习得增上果证。
时佛因上因缘，诃责制戒。
依善见一：彼比丘往昔为五百猎师，杀群鹿宿殃未尽，必在此半月中遇杀害，若怀怨心还堕恶趣。
佛以方便示不净观已，半月入静室，不令人入，但除一供养人。
佛不闻故，不断相杀。
彼等因佛方便厌患于身，遇杀生善，得生天上。
又善见次第增杀五百人云云。
又难提，彼云鹿杖沙门。
②外道比丘，律祇云：时有比丘字勿力伽难提，是沙门种姓出家，似释氏比丘。
然疏云：善见云：是外道沙门也，头留少发，依比丘住，拾残食活。
犯缘具五：一、是人，二、人想，三、起杀心，四、兴方便，五、命断。
初缘，人者，律云：从初识至后识，而断其命也。
初识者，谓初识在胎，犹自凝滑，是识所依。
乃至命终最后一念，未舍执持，随暖坏者，是也。
其相易识，故略述之。
随释中。
初文引律，极齐初后，总摄杀相。
注中，初至所依，释上初识。
大集①经云：歌罗逻时即有三事：一、命，二、暖，三、识。
出入息为命②，不臭不烂为暖，此中心意识为识。
若坏凝滑，即坏识之所依，命暖随谢，便名犯杀。
乃至下，释上后识，谓四大将解，识神未去，害亦成重。
疏云：随有暖处，识在其中，即识住处，为命根摄。
其下，显略。
①大集，彼云爱因缘故，四大和合，精血二滴，合成一滴，大如豆子，名歌罗逻是。
已下如引。
②出入息为命，集解标指钞中之五，问曰：息风是色，命是不相应摄，云何息为命？
答：依息持命，故从能持，而息为命。
辅行四之二云云，彼具引之。
四分云：杀有二种。
一者自杀，谓身现相，口赞死相，坑陷，倚发，若安杀具，及以与药等。
二、教他而杀，随其前使，若教叹，教遣使，往来使，重使，展转使，求男子，教求男子，遣书，教遣书等。
并任方便，但令命终，称本期者，三性之中①，能教犯重。
余如后篇。
辨相中。
初科。
先明自杀②：初句标；谓下，列相。
准注戒有八，今阙二种，下引足之：身现相③，口赞④死相，坑陷，倚拨⑤审彼倚拨其处，便施刀杖，彼依而死。
钞作发字，写误，安杀具，与药。
文云等者，谓自杀，身口俱现相。
教人⑥中，初标示。
若教下，二、列相。
注戒具列十一，今钞亦阙二种。
教叹，教遣使⑧，往来使⑨，重使，展转使，求男子，教求男子，遣书，教遣书。
等取余二，谓求持刀人⑫、教求持刀人也。
并下，总示。
欲显上文列相未尽，又遮恶人避此造彼，故用此语通而摄之。
能教犯者，且据本犯之人；若论所教，则通道俗。
若是道人，能所皆犯。
后篇，即持犯·自作教人中。
①三性之中，如无作得时方便成就，后心虽在善、无记，命断犯重也。
②自杀，东野律师：彼列杀相，先标若自杀，若教杀。
自下若遣使杀，若往来使杀，乃至余方便杀，都合有十九种，今以自杀重入列相，未知所以。
若以余方便为总结，局通标自杀，合为八种，教人亦合再牒列之，后贤订之！
③身现相，疏云：或令怖畏，坠堕沟壑。
记曰：示可畏容。
④口赞，本云：若口说，若身口俱现相。
与药之下，彼云：自杀者，若以手，若瓦石、刀杖及余物而自杀。
随其前已下十字取意之文，本云：若遣使杀。
释中云承此使口叹死，故今取意变语耳。
求男子下，彼有杀字，接云：若求持刀人杀，若教人求持刀人杀。
⑤倚发，律二：倚发者，知彼人必当倚发彼处，若树，若墙，若栅，于彼外若著火，若刀，若杙，若毒蛇，若毒涂刺，机发使堕中。
济览：现行律本亦作发，十诵作拨。
⑥教人，总标与十一别相无异。
十一相即是教他故。
自杀不然，谓身现相，及安杀具皆前作方便，或作相，未以刀自杀，故别再列之欤。
⑦作遣使叹，现本作教使叹，律此一相脱。
通释：注戒此所有一教杀，恐字误为叹欤。
教使叹，彼在后列。
东野云：本作教使，若依本律但去遣使，疑是脱叹字乎。
⑧教遣使，疏七·三：指示所杀，在其方所，而往害也。
今注云所教者，疑写误欤，或面示所杀欤。
⑨往来使，律及注戒作往来使杀，下四皆有杀字。
又曰：往来使杀者，受语往害，至彼还来，重复往者是也。
⑩彼使不去，非谓能遣使是一，所遣涉多是互；展转为能所遣也。
故律云：展转使者，比丘遣使：汝断某甲命。
彼使复转遣使，若百若千，往断其命者，波罗夷。
⑪皆同一重，疏云：乃至列往来、重使，皆例同犯也。
⑫持刀人，行宗云：即旃陀罗辈也。
十诵①：不得自伤毁形，乃至断指犯罪。
次科。
断指犯罪者，相传并云犯吉。
有云然指犯提，未见所出。
①十诵，三八：从今不应断男根。
断，偷兰遮。
又云：从今不应自断指。
自断指者，突吉罗。
伽论：病人不欲起、不欲舒，若起者当死，看病人强与食、药①死者，偷兰。
痈未熟强破，命终，亦尔。
不与食，不治疗，因而死者，亦偷兰。
三中。
明不善看病，因而致死，但无害意，故并结兰。
初与食、破痈两犯，并谓不合与而与。
次不下，谓合与而不与。
①与食药，此三字本文无之，钞主意加之，谓起病人，或舒身，强与食、药也。
萨婆多：比丘知星历、阴阳、吉凶①，由比丘语征破异国，杀害得财，皆犯盗、杀二波罗夷。
优婆塞例同。
四中。
由比丘语者，即教他业。
兼犯盗者，以攻击劫掠，损彼物故。
优婆塞同者，五、八并制故。
①吉凶，多论：解国兴衰，军马形势。
十诵：为人作坑，人死，重；畜生死，偷兰。
为畜作坑，畜死，如律；人死，吉罗。
若本漫心①，随境轻重。
五、坑陷中。
初约克心②。
为人，畜死，兰；为畜，人死，吉者，并约克心，互有境差故。
如律，即提罪。
若下，漫心，谓不简人畜，皆欲害之。
①若本漫心，戒疏五·二四：论杀戒者，漫无所寄，三趣同害。
及至行事，不称初期，虽有少乖，不妨本有害意，故使错、误，同成一重。
通释：是大漫也。
同成一重者，非谓三趣同夷；皆本期境，故齐成根本。
今非壅方便，且云重也。
今钞云随境轻重即是也。
疏又云：若论克局，但是一缘，造趣行害，相应成重。
若非本期，则非杀境，及往加害，境则交涉，或以迷忘，非、畜虽死，不称本期，及无杀心，错、误不犯。
通释：是小漫也，人趣不论错、误皆夷，非、畜结兰。
疏又云：就人趣以论错、误。
如克心害张，不欲害王，现境历然，心缘亦别，及以杀具害张之时，而彼王人忽然与我刀轮相应，王命虽断，由非心故，错则不犯。
若论其误，张去王来，缘王张解，加害者犯。
若望后王，虽非本期，以心不了，缘此谓彼；既人想不差，杀缘具故，虽误犯重。
通释云：此即克心，然于四重，错、误结犯轻重不同。
淫，不问克、漫、错、误，一切重夷。
盗，大漫、小漫同杀，错、误齐开。
大妄，大漫并结本罪，小漫错犯误开，克心错、误俱犯，所对皆人故。
问：盗开误，杀何不开？
答：按盗知物差，即持还本，不损境故开；若后知非，不还，其时结重。
杀则不尔，既人作人想，虽非所期，损境已成，无偿命义，故与盗异。
又疏二·四以下，明杀戒克、漫等，亦与上同。
济览：漫心，不定为一事作，诸有来者，皆令堕死。
人死者，波罗夷；非人死者，偷兰遮；畜生死者，波逸提；都无死者，偷兰遮、突吉罗。
②克心，本期一人，于余人等曾无害心，如欲杀王，张来替，虽害唯兰，余戒亦可准知。
然于淫戒不开克、漫，寻疏可见。
就此复有错、误义，且约盗戒述之。
疏云：语盗而言，漫心无寄，三趣有物，皆欲盗夺为我所有，及至往趣，纵境差舛，心有迷忘，皆称欲心，错、误齐重。
若先克定要取人物，不盗余趣，及往盗时，境交想转，虽举离处，不成罪摄。
不称本心，犹属本主。
以于此物，元无盗心，心境既非，何过之有？
故错与误俱不名犯。
后知错、误，即应还主，不还起盗，后方成重。
二、对人趣辨错、误者，俱亦非犯。
如欲盗张，忽得王物，既非所期，即是境差，物非本物，又是想差。
据此为异，境不称心，后物无心，心不当境。
故错与误，并同不犯。
三、对同主辨错、误者，俱非犯也。
故善生云：盗金得银，还置本处，不得盗罪。
余戒亦有错、误，对疏可见。
萨婆多：若为一人赞死，此人不解，边人解，用此法死者，无犯。
六中。
初文，谓克心专缘一境，无意于他；若心通漫，随死皆犯。
今多有人自焚，多有愚丛七众，赞美其人，令生欣乐，并如律本结重。
又如比丘被官刑戮，刽子因相从人索手巾绢帛，以作笼头绞绳等，亦有无知五众与者，即名杀具，命终结重。
僧祇：父母被王法，比丘语典刑者，乞其一刀，寻用语者，亦重。
斥世中。
初、斥赞助。
如律重者，同叹死故。
义净三藏寄归传，广斥世人烧身然指，意谓菩萨大士之行，非出家比丘所宜。
古来章记，相传引诫，讲者寡闻，用为口实。
此由不知机有浅深，教分化制。
律明自杀，方便偷兰；烧指然香，违制得吉。
梵网所制：若不烧身臂指，非出家菩萨，犯轻垢罪。
此盖小机急于自行，期尽报以超生；大士专在利他，历尘劫而弘济。
是以小律结其大过，大教叹其深功。
况大小两教，俱是圣言，一抑一扬，岂容乖异？
且经明出家菩萨，那云不许比丘，传列苦行遗身，岂是专存通俗？
荆溪所谓依小不烧则易，依大烧之则难。
保命贪生，物情皆尔。
今以义判，且为三例。
一、若本白衣，不在言限。
或全不受戒，此依经中，足指供养，胜施国城；若依梵网直受大戒，顺体奉持，然之弥善。
二、若单受小戒，位局比丘，不烧则顺本成持，烧则依篇结犯。
三、若兼受大戒，名出家菩萨，烧则成持，不烧成犯。
或先小后大，或先大后小，并从大判，不犯律仪。
若此以明，粗分进否，岂得雷同，一概顿斥为非？
然有勇暴之夫，情存矫诳，邀人利养，规世声名。
故坏法门，乃佛教之大贼；自残形体，实儒宗之逆人①。
直是恶因，终无善报。
今时颇盛，聋俗岂知？
则义净之诫，亦有取矣。
又下，次、斥与物。
命终重者，同前安杀具也。
脍子，即杀者之名，以能脍割人故。
僧祇下，三、斥妄教。
用语重者，即同遣使也。
典刑者，或是官吏，或即脍子。
①儒宗之逆人，孝经云：身体发肤，受之父母，不敢毁伤，孝之始也。
今戾此范，故云尔也。
五分①四分②，自杀者，偷兰。
谓结其方便。
七、明自杀。
二律制同。
谓下，释上结兰。
以命断戒失，无可犯故。
①五分，彼云：比丘重病，诸比丘问讯，语病者言：汝等梵行已立，死受天乐，何用久受如是病苦，而不自杀？
病比丘言：我等虽尔，不能自杀，何以故？
佛制自杀犯偷兰遮故。
②四分，彼云：时有比丘欲舍戒堕下业，彼作此念我不应已于佛法中出家，作如是恶事，即往摩头山自投身，堕斫竹人上。
比丘活，彼人死，疑。
佛言：彼人死，无犯；方便欲自杀，偷兰遮。
不犯中。
律云：若掷刀杖、瓦石、材木，误著彼身而死；及扶抱病人而死；或以药食，及以来往出入而死者，一切无害心，不犯。
故俗律云：过失杀人者，以赎论。
不犯中。
初引本律，有二。
前开误失。
及下，次开看病。
以药食者，因与而死也。
往来出入者，注戒云：扶将病人，入房往反。
此释滥上扶抱，但上约卧起，下据往还耳，或可约看病者出入阙事释之。
上引伽论皆结兰者，若无害心，不合有犯；若有害心，结犯复轻，进退难定。
今以义求：但看病者，心有强弱，若怀慈济，因而致死，如律所开；泛尔为之，不顾得失，失治死者，由本无心，故不结重，近于杀业，缘阙故兰。
思之。
一切无害者，上文略举，此句通收，但约无心，不唯此二。
故下，次引俗例。
不意而死，谓之过失。
以物赎罪，谓之赎刑。
注中，上二句示过误之相，下二句明因事而死。
举重者，有所倾压也。
乘高履危，役使于人也。
乘，登也。
第四，大妄语戒。
大妄戒①。
佛在毗舍离。
时世谷贵，婆求河边有安居者，共相称叹得上人法②，遂获利养。
佛诃而制。
妄语名通，加大简小，唯局称圣。
①大妄戒，时佛在毗舍离高阁讲堂，集比丘僧已，告言：今时世谷贵，人民饥饿，乞食难得，汝等各随同和尚亲友，于此城左右随所宜安居。
以念众疲苦故。
诸比丘随佛敕。
时婆求河边安居比丘，共相谓言：我等至安居家语言某甲比丘得罗汉，得禅等，互叹亦尔。
若尔，信乐居士所有饮食，不敢自食，不与妻子，当持供养我等，亦相叹言真福田。
我等于此可得好美饮食，不为乞食所苦。
议已互叹获利，颜色光泽。
后诣佛所，佛慰问住止安乐，不以乞食为苦，随佛问具说上因缘。
佛诃已制此戒。
②上人法，戒疏七·三三：所言上者，谓无漏信戒，凡法之表，故曰上也。
上人法者，注戒云：自称说有信、戒、施、闻、智慧、辩才过人。
疏释曰：信，谓理解不坏之信；戒，谓八正定道之戒；施，谓亡我之施；闻，谓道分无漏闻慧；智慧，谓思修怀正之智；辩才，谓四无碍辩，非凡所得也。
此之六相，唯圣所感，在凡人上，故曰上人法。
具九缘：一、对境是人，二、人想，三、境虚，四、自知境虚，五、有诳他心，六、说过人法，七、自言己证，八、言章了，九、前人解。
列缘。
可别。
缘中，初、后属所对，中七属能犯。
七中，前四是心，后三属口。
言境虚者，实无所知也。
过人法者，无漏圣道，出过凡法故。
四分、十诵、多论云：从得不净观已上，至四果来，若云我得，皆犯重。
若现身相，前人不疑，同重；疑则偷兰。
十诵云：问：此不净等，是近小法，何以犯重？
答：是甘露初门，一切圣人由之而入。
释相中。
初科又二，前引犯相。
然律、论所明圣法多种，文中举要，总而收之。
自外凡已去，彻至极果，所修观行皆名圣法。
即五停心①、总别相念②、四禅、四空③等，例是凡法，并通圣门，故同一犯。
三十七品④、四向、四果，即是圣法。
若现下，简互造。
上是正业，出口成犯，不约他疑；此由身造，业相不显，故约前人疑、信两判。
十诵下，次引释疑。
言近小者，外凡初位所能修故。
甘露味中最胜，可喻圣道。
①五停心，一、修不净观也，治多贪；二、修慈观，治瞋恚也；三、修因缘观，治愚痴也；四、修界差别观，治著我也；五、修数息观，治散乱也。
②总别相念，外凡人以次修别想念处也，谓观身不净，观受无乐，观心无常，观法无我；次修总想念处，谓身、受、心、法，总皆观不净、无乐等也。
③四禅四空，世间八定，外道、凡夫所行，而二乘复修之，故云通圣门。
禅者，法界次第云：此翻弃恶，能弃欲界五盖等一切诸恶故云。
空者，又云：此四定，体无形色，故名为空；各依所证之境为处，境法持心，心无分散，故名定也。
④三十七品，谓四念处、四正勤、四如意足、五根、五力、七觉支、八正道。
及四沙门果向，并出世圣法也。
又四分云：天、龙、鬼神来供养我等，亦同犯重。
次科。
戒疏：问：天龙来供，凡尚感发，有何罪故，乃入圣中？
答：相与圣通，故齐一重，又过常人之所有故。
又云：欲向此说，乃向彼说，一切皆重。
三中。
错互①，此戒不开。
疏云：由诈显道德，谋诳在人，表圣招利，境损义一，但使言竟，错、误②皆犯。
若就所称之法③，误、错则开，如下欲说此而错说彼是也。
①错互，疏文此约小漫，如将谋诳王，张来替闻。
但是人趣，错、误皆重，非、畜非犯。
若论大漫，三趣皆犯，故疏五·二六云：论妄语业，异趣通辨，漫心无简，错、误随犯。
是戒纵虽克定一人，余人通犯。
故行宗云：准知大妄，不开克心。
②错、误，戒疏五·二二：错就现缘境差为义，误就不现缘境差心迷忘为义。
通释：如白日，主、伴相并坐，是现缘明白，理无迷忘，而欲杀主，忽加刀轮，手失刀轮中伴等，是境差也。
次误者，暗夜如欲害主，忽伴来住，而心作主想害之是也。
今妄戒不开之。
济览：但此约克心，若约小漫，错尚成犯。
行宗云：小漫本欲诳人，非、畜境交，错亦犯。
前后差互，境想开迷，故误非犯。
③就所称之法，上明错、误，并约所对境；今之所称，即能说圣法。
疏五·二六：心欲说圣，口错称凡，既非圣法，前无所损，故错非重。
又如增慢，迷凡说圣，既非情过，误亦非重。
摩得伽云：自称是佛、天人师等，偷兰。
余如戒本疏说。
四中。
如彼论解，称佛犯兰，有二义：一、世间一佛，更无第二故；二、具足相好，异于世人，无人信受故。
今时即佛，便谓己是，不复进求，准同此犯。
经云①一切众生皆有佛性，此指理同，须知事异。
如冰即水，冰岂成流？
似矿即金，矿无金用。
岂得僭同上圣，惑彼下愚？
恣懒慢以谓无修，作鄙秽而言妙用。
若此即佛，何止汝徒？
经说②遮那遍一切处，则山河大地，全法王身，软动③翾飞④，皆如来藏。
此盖都迷阶渐，一混圣凡。
灭法坏人，莫甚于此。
自非达者，谁复鉴哉！
下指如疏，文见二下。
①经云，涅槃经中往往有此语也。
②经说，普贤观经。
③软动，软，音软，疲弱也。
荀子：蠕而动。
匈奴传：跂行息蠕动之类，莫不就安利而避危殆。
④翾飞，翾，呼渊切，小飞也。
楚辞·九歌曰：翾飞兮翠层，展诗兮会舞。
注：翾，小飞轻扬之貌。
净心诫观曰小果。
发真钞释：翾，许缘切，小虫飞貌。
淮南子曰：蠉飞蠕动。
不犯中。
律云：自知有得不净观，若向同意大比丘说；若戏笑；若疾疾说；屏处独说；欲说此而错说彼等：皆不犯重。
而犯吉罗，以非言说之仪轨故也。
不犯五相。
初开实得，求他作证，文简同意，复须大僧。
戏笑者，实无诳意。
疾疾者，言不辨了。
屏说者，不为他闻。
错说者，语不如意。
上是列相。
皆下，断犯。
初句，通结前五。
而下，别简中三，以初、后二种无所犯故。
四分律行事钞资持记卷第十八四分律行事钞资持记卷第十九宋余杭沙门元照撰记僧残篇中。
故失精戒第一。
释十三僧残第一戒①。
佛在舍卫。
迦留陀夷欲盛身瘦，便念弄失，诸根悦豫。
佛诃制戒。
标名。
言故者，对下开通不作意也。
①第一戒，律：迦留陀夷，欲意炽盛，颜色憔悴，身体损瘦。
于异时独处一房，好绳床、木床、大小褥被、枕，地复敷好敷具，饮食丰足，欲意炽盛，随念忆想，弄失不净。
诸根悦豫，颜色光泽。
诸亲友比丘见已，问云：汝先憔悴，今光泽，为住止安乐，不以饮食为苦耶？
即具以事答，因诃责已，往白世尊，佛因诃制。
此戒人之喜犯，故在初也。
释相中。
初科。
准戒疏①意，不独此篇，余篇皆尔，举之可知。
喜字去呼，犹好也，又数也。
①戒疏，五·三九：由爱染气分，无始故习，喜怀犯故，所以先明。
如诸篇首，漏失、长衣、妄语等类，可以求也。
多论：三义故，佛制此戒，一、为令正法久住故，二、欲止诽谤故，三、欲生天龙善神信敬心故。
四部律中，佛并诃责①言：云何以此不净手受人信施！
次科为二。
先引论三义。
初、即通意，通一切故。
二、止谤者，论释云：世人外道当言：沙门释子作不净行，与俗无异。
三、生信者，论云：虽复屏处，诸天善神一切见之。
四下，次引律诃词，翻显制意。
为令行净，堪受施故。
四部文同，彰其意切。
纵不为失，以手扪阴②，极为鄙贱。
世多有之。
请以斯语反自克责，宁无愧乎？
①四部律中佛并诃责，四分二：汝今愚人，舒手受人信施，复以此手弄阴堕精。
五分二，十诵三，僧祇六。
②扪阴，行宗八·一九：男体是阳，而用属阴；女体是阴，其用属阳。
凡人溺水，生则沉下，死则浮上，男伏女仰，可验阴阳。
今戒制僧，故目其根以为阴耳。
具三缘，一、标心作究竟意，二、方便动转律中有六种：一、内色，谓受色；二、外色，谓不受色；三、内外色①，二色中间；四、水中，逆水顺水；五、风中，同水法；六、空者，自空动身。
乃至余境也，三、体分②盈流，便犯。
列缘中。
初即结业之本，下二相成之缘。
究竟意者，期出乃已也。
若但为弄，理应结吉。
第二缘。
注中，示境，释成方便。
内色外色者，即情、非情。
受谓执受③，即有情也，不问自他。
不受即无情，反上可解。
内外色者，谓情、非情二物相兼，如以手持物，隔衣就身之类。
问：下列水、风，亦即非情，何意重出？
答：若据二色，收无不尽。
但水、风二物，物来触身，恐谓不犯，故须细简。
空境亦尔，以不假色，疑无罪故。
犹恐上六摄境不尽，仍以乃至统而收之。
问：前淫戒中，半坏、多分、骨间等境作出精意，犯僧残者，此为何色？
答：虽无执受，义归内色；但取情类，岂简死活？
①内外色，本云：内外者，受、不受色。
顺水之下，有若以水洒四字。
同水法者，彼云：若顺风，若逆风，或口吹。
乃至已下，钞主义加。
②体分，行宗云：体分，即不净。
善见：举体有精，除发、爪及燥皮无也。
③执受，第八识三种境中，依报器界名非执受；正报根身及种子，名执受。
符今记释。
唯识论二：执受有二，谓诸种子及有根身。
此二皆是识所执受，摄为自体，同安危故。
五分：睡时不净出，若觉，发心，身动，偷兰；身不动①而心动者，吉罗。
善见②云：若手捉根而眠，拟出精者，眠中若出，僧残。
随释中。
初文。
五分结轻，本不作意，阙初缘故。
出时方觉，因动身心，故罪分两等。
言心动者，即生乐念。
次引善见重者，虽在无记，称前方便故。
①身不动，五分：若发心、身不动、不出不净，发心、身不动、出不净，皆突吉罗。
②善见，彼云：心想而眠，先作方便，以脚夹或以手握，作想而眠，夜梦精出，得僧伽婆尸沙。
律中，开梦出者不犯。
若乱意睡眠，有五过失：一者，恶梦；二者，诸天不护；三、心不入法；四、不思明相①；五、喜出精。
五分得五吉罗，以梦故不犯残也。
次科中。
律明除梦，因示五过，如文所列，乃至云反此得五功德②等。
然文中③但言过失，不明罪相，故引五分决之。
今断此罪，若初眠时摄意，梦失，如律无犯；不摄而失，悔五吉罗。
乱意不失，理非结限，但不系想，违律得吉。
初眠即结，非是梦犯。
五中，第三过者，律制思惟⑤善法故。
第四过者，律制分星月⑥，想明相故。
①明相，四分五三：念当时起，系想在明，心无错乱。
②五功德，彼云：善意眠有五功德：不见恶梦，诸天卫护，心入于法，系意在明相，不于梦中失精。
是谓五功德。
③然文中，资览：五分二云：尔时诸比丘不一其心，梦失不净，将无犯僧伽婆尸沙耶？
或有直白佛者，佛种种诃责：汝等不应散心眠；若散心眠，犯突吉罗；散心眠有五过失已上同四分。
通释：依五分但云散乱心眠，犯突吉罗，则乱意故得一吉，见今钞云得五吉者，或以上一吉通下五过欤？
或御览不同欤？
记又云：但不系想，违律得吉。
准释初不摄念，觉时违教一吉；后五吉，梦犯是。
依之通六吉，何但云五吉耶？
答：不系想一吉，常尔一心通制。
今五吉且约梦犯。
若因果通论，实犯六吉。
通释：按五过中，初、后二过，正是梦犯；第三、四，正觉时犯，即是不系想犯。
准之，初眠不系想，不必在五过之外耳。
④无记结业，篇聚篇一四·四一：无记心犯者，谓元非摄护，随流任性，意非善恶，泛尔而造。
前为方便，后眠、醉、狂，遂成业果，通前结正，并如论中无记感报。
如成论中，睡眠成业，是无记业。
若准果成，虽在无记，由假前方便，故云通前等。
⑤律制思惟，善见一二·一七：当念佛为初，于十善法中，一一法中随心所念，然后眠。
⑥律制分星月，又云：若白日眠，先念某时某时当起，如修多罗中说。
佛告诸比丘：若汝洗浴竟，欲眠，当作是念我发未燥当起，若如是眠，善。
若夜亦应知时，月至某处当起。
若无月，星至某处当起。
律不犯中：若梦中失，觉已，恐污身衣故，以弊物及手捺弃；若欲想出；若见好色，不触而失；若行时，自触两髀而失；若触衣而失；若浴时失；若手揩摩而失。
如是一切不作出精意而自出者，无犯。
不犯中。
律文七种。
初是梦中已出而弃，非故弄也。
欲想者，心想淫欲而失，不作出意，与下见好色事同。
然此二种，非无吉罗，但不犯残，故在开限。
心思眼见以至漏失，业相粗显，岂得无过？
律制恶觉、染心看女，皆制吉罪，足为明准。
一切等者，约事而论，岂唯七种？
故以此语统收多相，则开意可知矣。
十诵：担重、远行①、骑乘，筋节断解，便有种种精出。
善见②云：精遍身中故。
他部中。
十诵诸缘，并非意故。
言断解者，力穷疲顿，筋脉舒缓也。
善见，彼又云除发、爪及燥皮无精耳。
①远行，十诵：行时两髀摩触，或触衣，或骑乘载车，身动精出，不犯。
精出之下，彼接云：不发心欲出，身不动，精自出者，无犯。
②善见，卷一二云举体有精。
伽论中：故出他精，偷兰。
为他作境界也。
伽论中。
上句示犯。
为他下，释出其相。
摩触女人戒第二。
第二。
戒名中，能所合标，别余境故。
①迦留陀夷，多论三：问：若欲心多者，何不作大事破戒？
答：此人根熟，应得漏尽故。
又应度此舍卫城中具足千家，正少一人，是故不作大事。
多论六义：一者，出家之人，飘然无所依止；今制此戒与之作伴，有所依怙故。
二、为息斗诤，此是诤竞根本①故。
三、为息疑嫌，不但谓捉而已，谓作大恶故。
四、为断大恶之原②，禁微防著故。
五、为护正念；若触女人，必失正念故。
六、比丘出家，理应超绝尘染，栖心累外，为世轨则；若触女人，则丧世人宗敬心故。
制意六种。
初意，通一切戒。
故知比丘以法为伴，必无戒者，穷独何依。
二意者，女多系属，人所忌故。
三中，不但等者，出他疑嫌之相。
四中，根本淫业即大恶源，制此防彼故。
第五，顺本贪欲，不能摄心故。
六中，初叙比丘志行，若下，明非所应为。
既乖超绝，即失自利；丧人崇敬，即失利他。
僧田既失，佛法随坏，三宝灭故。
幸细寻诸意，以警策自心。
①根本，多论：若捉女人则生诤乱。
疑嫌之下，彼云：若比丘设捉女人，人见不谓直捉而已。
已下同。
②之原，彼接云：欲是众过之先。
若摩触女人，则开众恶门。
下同。
具五缘①成犯：一、人女，二、人女想，三、有染心，四、身相触，五、著，便结犯。
①五缘，问：四、五二缘何异？
答：戒疏云：四、二俱无衣，五、著便犯。
今云身相触者，谓与方便将身相触也。
第五正是果本，第四尚是在方便，二俱无衣，可成正触位也。
至于第五，正相触著。
初明人女者。
律本①云四种女人，如淫戒中。
释初缘中。
女境多种，随戒各异，触境同淫，故指淫戒。
①律本，卷一云：四种者，觉、眠、未坏、少坏。
有染心①者，爱染污心。
释第三中。
恐滥大淫②，故约爱染释出心相，非期淫也。
①有染心，今戒律本云：淫欲者，爱染污心。
戒本云：若比丘淫欲意与女人身相触。
②恐滥大淫，恐谓有染心者，行淫心故，但约爱染污释之。
然今戒本云淫欲意与女人身相触。
广解云：淫欲意者，爱染污心也。
即知淫欲意，淫、触二戒通心，但本期有别耳。
身者，从发至足也。
释第四中，初科。
发至足者，举其上下以摄中间。
言相触者，有三种。
初、比丘往触。
无衣，觉女、睡眠、新死、少分坏者，但使往触著，不问受乐、不受乐，皆犯僧残。
二者，女来触比丘，不必须淫心。
而比丘要须动身受乐者，犯残。
此律文不了，今准十诵，言犯僧残。
若不动身而受乐者，此律吉罗。
若先有染心于前女，后女来触，比丘不动而受乐者，偷兰遮；动则犯残。
如上，并据二俱无衣以言。
若互有衣者犯偷兰。
二俱有衣犯吉罗。
明触中。
初总标。
云相触者，律云若捉摩①、重摩，或牵，或推，逆摩、顺摩，或举，或下，或捉，或捺，若余方便等。
三种②者：初至以言，二俱无衣为一；若互下，互有为二；二俱下，俱有为三。
初中又二，如文自标。
比丘触女。
方便自造，约触明犯。
初句标简。
无衣下，即列四境。
但下，断犯。
女触比丘。
为彼所娆，约乐论犯。
初二句标简。
由为他触，不约前期，故云不必淫心。
据后受乐，即淫心也。
而下断犯，又二。
初约动身受乐，初断僧残兼身心故。
此下，点示上判有所据故。
律不了者，以无动身③受乐判犯句故。
文云：欲心染著，动身不受乐，受乐不动身等，皆偷兰。
准十诵者，彼云：女人欲心摩触无衣比丘，比丘有欲心，身动受细滑，僧伽婆尸沙。
此文明显，故今准决。
若不下，次约不动受乐。
复分三别：上约宿心有无，分吉、兰异；下动犯残，即同上判。
此律吉者，文云：若女人作礼捉足，觉乐不动身，吉罗。
如下，结示。
二、互有中，彼此有无为二句。
三、俱有，为一句。
通前共为四句。
并由染乐重轻，故罪分差降也。
①律云若捉摩，行宗八·二九：释云：一、捉摩者，摩身前后；二、重摩；三、牵者，牵前；四、推者，推后；五、逆摩者，从下至上；六、顺摩者，从上至下；七、举者，捉举上；八、下者，若立，捉令坐；九、捉者，捉前捉后，捉乳捉髀；十、捺者，以手按也。
②三种：一、俱无衣；二、互有衣；三、俱有衣也。
今分列之。
初、俱无衣，亦二。
比丘触女，谓方便往触，不问受乐不受乐，皆僧残。
女触比丘五：初比丘有染前女，女来触，动身，心受乐，僧残；二比丘无期心，女来触，动身起乐心，亦僧残；三比丘有染前女，女来触，动身不受乐，偷兰；四比丘有染前女，女来触，不动身受乐，偷兰；五比丘无期心，女来触，不动身受乐，吉罗。
二、互有衣亦二：有衣比丘触无衣女，偷兰，谓比丘身覆衣触女身分也；无衣比丘触有衣女，偷兰，谓比丘以自身分触女著衣也；三、俱有衣，谓有衣比丘触有衣女，犯突吉罗。
③以无动身，通释：本律二云：若女作女想，女人扪摸比丘身，身相触，欲意染著受触乐，僧伽婆尸沙。
女作女想，女以手扪摸比丘，动身，欲意染著受触乐，僧伽婆尸沙。
律五七调部中云：有女人捉比丘足礼，觉触受乐，动足大指，疑，佛言：僧伽婆尸沙。
律文分明，今云不了者，御所觉异耳。
④此下句，今引文云，下有二句：一、动身不受乐；二、受乐不动身。
今下句者，指次句与下文同，须简别。
若与二形身相触，偷兰。
此又律文不了。
如十诵①伽论：意在女者，僧残；在男者，偷兰。
二形中。
律据非女，结犯乃轻，故准十、伽约心两决。
若约在男应吉，由实非男，故加等矣。
①十诵，彼云：二根所若是事女人边僧伽婆尸沙，即是非人女边偷兰遮。
律中：若欲心触男子，或衣钵、坐具，乃至自触身，一切吉罗。
男子中。
准律，男子下有身字，文脱。
触衣钵等，事通男女，虽非触乐，妄适淫情，故同一制。
上明触他。
乃至下，明自触，如自按摩而觉细滑是也。
善见：若以发发相触，爪爪相触，悉偷兰，以无觉能触故。
觉境不觉，应作四句。
十诵：比丘及女人身根互坏，相触皆兰。
若以爪、齿、毛、疮、无肉骨触女身，偷兰。
若依四分戒本，若捉发者，残。
谓以觉触不觉也。
第二别释中。
初文，前引善见，但示不觉相触。
下令作句者：一、觉触不觉；二、不觉触觉；三、俱觉；四、俱不觉。
次引十诵。
初明互坏。
虽二俱觉境，而病坏乐轻，罪亦减降。
身根者，对尘名根，即通身分。
若以下，唯约能触。
文列五相：上三不觉，下二病坏。
无肉骨者，世有病坏，或然手指有余骨者，即是其相。
若下，即据本宗决上十诵。
戒本，即律戒本①，彼云：若捉手，若发，一一身分，僧残。
觉触不觉，既结僧残，不觉触觉，义须同犯。
故戒疏云：善见：发发相著，爪爪相触，悉得偷兰，俱无觉故。
若互触者，理结僧残，同戒本也。
则知不取十诵明矣。
①律戒本，律二云：若比丘淫欲意，与女人身相触，若捉手，若捉发，若触一一身分者，僧伽婆尸沙。
注戒全同，删定除若捉手，若捉发之六字，余全同也。
僧祇律中：若触畜生女者，一切吉罗。
非人①女亦尔，谓无淫心。
非、畜中。
引僧祇，四分亦同②。
文中，非、畜同犯。
祖师意谓非人制轻，故以无心决之；必有淫心，理应兰罪。
①非人，彼云：若紧陀罗女，偷兰罪。
与此相违，不知可否？
②四分亦同，本律第二云：若天女、阿修罗女、龙女、饿鬼女、畜生女能变形者，身相触，偷兰遮。
畜生不能变形者，身相触，突吉罗。
本律非人一向兰，畜分兰、吉。
僧祇通吉，依之大异，而云亦同，或御所览异欤？
通释：律六·二一云：一切畜生女者，得越毗尼罪；若紧陀罗女，及猕猴女，偷兰罪。
依之，非非、畜同犯欤。
十诵：若触不能女、男身者，俱兰。
僧祇：意谓①男子、黄门，而是女人，触者残。
谓前有方便心，后称本境。
黄门中。
十诵结兰，在男女之间故。
僧祇心差，不当结重，故以前心通之。
①僧祇意谓，诸部别行篇四二·四：僧祇性恶罪上，无疑、想故。
彼云：女作黄门想触，僧残。
悉从境制。
若遮恶罪上，得有想、疑。
故文云：生，非生想、非生疑，吉罗。
钞批第八本云：依检祇云：谓是黄门而是女人触者，残。
又云：谓是男子而是女人触者，残。
今详钞解错也，何须言前有方便心，后称本境？
此解定非也。
今详乃是祇文，于性戒上不开想疑，故犯残耳，非关取前方便。
济览云：按可云，约十诵会通，彼十诵前有方便，除疑想故。
善见①云：相触得五罪：谓夷、残、兰、吉，指触故波逸提。
四中。
引善见，触该五聚，唯无提舍。
夷者，旧云淫是内触②，或可尼触结重。
残及兰、吉，并见上文。
指触提者，击擽他也。
①善见，彼云：相触得五罪者：一者，比丘尼摩触，波罗夷；二、僧摩触，僧伽婆尸沙；三者，比丘以身触女人衣，兰；四者，比丘以衣触女人衣，突吉罗。
②内触，行宗：淫为内触，心期淫事，触则因兰。
摩是外触，即成残果。
不犯中。
律云：若有所取与，相触；或戏笑；若相解时相触：一切不犯。
非不犯余罪。
不犯中。
初科有三。
取与、相解，因事故触。
戏笑，非正意故。
取，谓从他取物。
与，即以物授他。
相解，谓解彼斗竞。
非不犯者，总上三开，容有兰、吉，故续引僧祇明之。
僧祇①：若共女人捉物咒愿，捉器行食，捉绳②头尾，捉杖竹木，皆非威仪。
有欲心者，吉罗。
欲心动物，及以器绳，或灒水著女，皆偷兰。
若母等近亲，久别相见，抱捉比丘者，当正念住，不犯。
次科。
僧祇为三，初、明共捉。
非威仪者，通是吉罗。
又简欲心，应得二吉③。
必无欲心，但犯非仪。
欲心下，次、明动物，罪乃加前。
若母下，三、明抱捉。
正念者，摄心在戒。
微生染乐，准前断犯。
①僧祇，卷六取要，咒愿之下，彼云：者，非威仪，女人捉器，比丘行食。
或灒水已下，卷一九，彼云：若比丘与女人共行水中，下同。
②捉绳，犯相大同。
善见律五七：女倚木，比丘欲心动木，兰。
绳床等尔。
又有淫女唤比丘行不净，以女根示，比丘以石打彼女根，疑。
佛问：汝以何心？
答言：折辱其心，不以欲意。
佛言：无犯，打女人，突吉罗。
③应得二吉，忏篇二九·三：依律文中二种不同：一、故作故，犯应忏突吉罗，又犯非威仪突吉罗；二、若不故作，犯非威仪突吉罗。
十诵：若母女姊妹为病患，及水火刀兵、深坑恶兽难，救者无犯，但无染心。
若为水所没①，开比丘手捉。
虽淫心起，但捉一处莫放。
到岸，不应故触，得残。
若女人泻水，注比丘手，水流不断，于女生淫心，偷兰。
十诵文为三。
初救诸难，犹须无染。
若为下，别示拯溺。
文中捉后生淫，故开至岸；必先起淫，理不应捉。
若女下，动物成犯，义同上科。
①若为水所没，律五七：时有大童女为水所漂，比丘见已慈念，即接出，疑。
佛问言：比丘汝觉触受乐不？
答言：不。
佛言：不犯。
僧祇：若城门道迮，逢女人闹者，要待希已便过。
若女人有所须，令净人与；无者，持著床几上，语言取之。
若担重不举，倩比丘者，旁无净人，比丘为举著高处，令自担之。
若乞食时，有端正女持食来，比丘若起淫心者，放钵著地，令余人授受之。
准此，若就女人取针线、瓶盂等物，恐搪触者，当语置地，然后比丘自取。
余并例知。
僧祇中：初避道法；若女下，与物法；若担下，佐助法；若乞下，受食法；准下，例决。
准前淫心放钵，例取余事。
纵无染意，义须深防。
十诵、四分，开处犹多。
若据僧祇，水溺难缘，至死不开。
须知急缓之意：过集积增，莫不由此。
指广中。
二律开多，即如向引。
僧祇意急者，彼云：若他女人没水，作地想持出；不尔，与竹、木、绳索等。
是知女想则不开①也。
须下，结劝。
二律缓者，止为济他。
僧祇急者，防于损己。
过集等者，出其急意。
①女想则不开，通释：僧祇若作地想持出云云。
问：于现量心，岂迷女作地想乎？
若现见女人，不可救之耶？
答：地想者，谓无染，与地想无异耳，未必迷妄谓地也。
女想者，约爱染污心，若无染，与地不异，则可持济耳。
又依善见一二：若母没溺水中，不得以手捞取，以竹木乃至袈裟接取。
若遂溺死，得以手捉殡殓。
又云：女人所用衣服，一切不得捉，吉罗，惟除布施。
若泥木画女像，一切不得捉，吉罗。
与女人粗语戒第三。
第三。
名中，境业合称。
七缘成犯。
谓人女，人女想，有染心，粗语，粗语想，六、言章了了，七、前人知解。
伽论：比丘性好粗语，偷兰。
犯中。
初科。
前列犯缘，后引伽论①简异。
由彼惯习，出语成犯，不必具缘故。
①后引伽论，摩得伽五：有比丘性好粗恶语，于女人所作粗恶语，寻生疑悔，乃至佛言犯偷兰遮。
会正云：无染心也。
准彼文，性好粗恶故，虽无淫心，作粗语，寻生悔心，故云犯兰。
会正无染心释可然欤。
又四分五七曰：迦留提为性好粗恶语，佛言：性好粗恶语，突吉罗。
六群亦尔。
律中，人女者，要有所了知，解淫欲语也。
释中。
初缘。
示境取知解者，以前淫、触，通于死活、老幼、睡觉。
此戒必取解知言义，不解非犯，故特简之。
粗恶语者①，非梵行也。
未必言声相有粗丑号为粗恶，不妨涉于善事而意表于淫欲，故律云②若复作余语者。
第四缘。
语相中。
初二句示粗恶相，即说淫欲二道好恶，故言非梵也。
此明语、意俱恶。
未必下，明语善意恶。
故下，引证，即广解文。
余语者，非正粗语也。
①粗恶语者，律三·二云：粗恶者，非梵行。
淫欲意者，称说二道好恶。
若自求，若教他求，若问，若答，若解，若说，若教，若骂求者。
律一一解之。
又善见云：粗恶者，非法语也。
②律云，彼云：求者，言与我二道作如是如是事，若复作余语。
已下往往有此语。
如律云，因消苏、著赤衣①时女形露，便言消苏好不？
若女情相领，律结僧残②。
别证中。
初文，出律·条部。
消苏，旧云是女名。
此假人名，意问女根耳。
①消苏著赤衣，本律调部云：时有比丘晨朝著衣持钵，往白衣家，有女人消苏形露，比丘见已语言：汝消苏。
彼言：大德！
尔，我消苏。
比丘默然，疑。
佛言：说不了了，偷兰遮。
时有乞食比丘，晨朝著衣持钵往白衣家，时有著赤衣女人形露。
比丘见已，语言：汝著赤衣。
彼答言：大德，我著赤衣。
彼默然，疑。
佛言：偷兰遮。
通释云：依律，消苏、赤衣，乃是二缘也，今钞合引之。
消苏者，饰宗记四云：三藏摄注云：叶薄，即是此方正目男女交会之事，极不逊语也，古来释为粗恶戒。
②相领，律结僧残，善见一三·二：若比丘以欲心方便欲乐此事，假说傍事，若女人解此语，突吉罗。
若言钦婆罗毛长，或言短，或言赤，或言黑，突吉罗。
一切因事而言，若女人解，突吉罗；若不解，无罪。
与今不同，不可依也。
若不解者。
如僧祇云：比丘见女人新染衣，著形露。
比丘言：大赤好。
女人云：新染故尔。
比丘生疑，白佛。
佛令一比丘问女，女具如前答。
佛言：义味俱解①，僧残。
四分：解语不解义，偷兰。
次科。
僧祇相同缘别，不可滥前。
大赤者，即假衣色以叹女道。
由不解意，还以衣答，故云新染等。
佛令比丘问者，审实女意也。
佛言下，断犯两别。
义谓言义，味即意趣，二具方残。
则显上缘解义不解味，理应轻降，故引四分明之。
此中语义，即上义味。
①义味俱解，通释：或有轻口比丘，向女人言汝之器物亦齐于此，或黑于此等，或言汝曾受他大棒子耳等，彼解义味，亦可犯也。
故对女切须慎口。
又准律遣使遣书现相等，亦犯。
律三云：随粗语多少，说而了了者，一一僧伽婆尸沙；不了了者，偷兰遮。
若与指印书遣使作相，令彼女人知者，僧伽婆尸沙；不知者，偷兰遮。
此但论染心向女粗语。
若准五分，具有彼此互向粗语犯。
下叹身戒亦同①。
互向中②。
比丘向女，如前可知；女向比丘粗语，比丘领意，亦同前犯。
叹身同故，探前点之。
①亦同，律广解云：若问若答者，汝大小便道如是，汝与夫主外人共通如是，若复作余语。
②互向中，疏八·三四：此律约缘，明比丘向女人说也。
就后解中若问若答，明知女说，染心相领，亦同犯也。
记云：若答者，即云汝二道如是。
通释：例上摩触，女说比丘，纵女虽说，默不答，理可非残。
今云同犯者，比丘染心相答故耳。
若曾无染，纵女人说，汝何能得污我乎？
一向可无犯也。
律中不犯者：为女说不净恶露观，九疮、九孔、九入、九漏、九流，而彼女谓为说粗语；若说毗尼时，言次及此；若说经、受经；若二人同受；若彼问此答；若同诵①；若错说。
但无欲心，一切无犯。
不犯中。
初别举七事，并以若字分之。
前六皆据说法受经，因而言及，故开无犯。
初说法中，九疮，眼、耳、鼻各二，口及大小道。
破肉如疮，窍穴为孔，外通物入，内出流漏，故列多名。
四中，比丘与女同受，则同声故。
六但同诵，非从人受，与上为异。
但无下，此语通摄，不唯前事。
①同诵，彼接云：若戏笑语，若独语，若疾疾语，若在梦中。
向女叹身索供戒第四。
第四。
名中。
境过一一须分。
索供者，诱调前女，令以欲供也。
疏问：既修梵行①，义无行非，何以索欲供者？
答：必实行欲，索者偷兰，大淫方便也。
今本不行，口言其相，妄开淫门，拟通适②耳。
①修梵行，戒本云大妹！
我修梵行，持戒精进修善法，可持是淫欲法供养我，如是供养第一最是也。
②拟通适，行宗八·三六：虽不期淫，发言求索，故云淫门。
通即是畅，适即训悦。
论犯七缘：一、人女，二、人女想，三、内有染心，四、叹身说粗语，五、粗语想，六、七同前戒。
犯中。
列缘。
六、言章了了，七、前人解知，近故指之。
律云：叹身者：端正好颜色、大姓①、出家、持戒、修善法②、行十二头陀等。
不索淫欲供养者，偷兰；说欲并自叹者，僧残。
若直说粗语，犯前戒。
释四中。
先出叹相，有三。
初、端正等，叹报色。
二、大姓者，叹种族。
刹帝利、婆罗门名大姓，毗舍、首陀为下姓。
三、出家下，叹德行。
是中出家是远离行，持戒即止作行，修善是少欲行。
下举头陀，释成修善。
律中更列呗匿③、多闻、说法、持律、坐禅，故云等也。
不下，结犯差别。
有三句：初、结兰者，叹而不索故；次、犯残者，索叹两兼故；三、同前者，索而不叹，即属粗语。
①大姓，律云：我是刹帝利、长者、居士、婆罗门种。
②修善法，律云：善法者：乐闲静处，时到乞食，持三衣。
③呗匿，说戒篇一一·二七：若准律文，呗匿如法。
出要律仪云：如此郁鞞国语，翻为止断也，又云止息。
由是外缘已止已断，尔时寂静，任为法事也。
不犯中：若为女人说法，及说毗尼时言次相及，而女谓自叹身，并无犯①。
不犯中。
且列二相，注戒更开错说。
①无犯，律具云不犯者：语女言此处妙尊最上，此比丘精进持戒修善法，汝等应以身口意业慈供养彼，诸女意谓自叹身；若受经、诵经；若戏笑语，疾疾语，梦中语等。
媒人戒①第五。
第五。
佛在罗阅祇。
迦罗比丘善知俗法，与俗为媒。
招讥，故制。
名标人者，简余类故。
疏云：媒，谋也；计度②二姓，用为好合③。
①媒人戒，依戒本，若为成妇事，若为私通，皆犯僧残。
媒，说文：媒，谋也；谋合二姓。
又周礼注：媒之言谋也，谋合异类，使和合也。
②计度，行宗云：计度谓量其可否。
③好合，行宗云：好字去呼。
谓善也，美也，并上声。
若去呼，则好爱义。
六缘成犯：一、是人男女；二、人想；三、为媒嫁事；四、媒嫁想；五、言辞了了；六、受语，往，还报①，便犯。
①六受语往还报，疏曰：六、受语；七、往受；八、还报，犯。
准下结罪三阶，疏之别开甚善。
律文：要三时具者，方结僧残：一、谓受语，二、往彼陈说，三、还报知。
若具二者，结偷兰遮；具一时者，结突吉罗①。
若受语，往彼说，而言已嫁、若死、若贼将去者，偷兰；若言癞病等②，还报者，僧残。
除二道已，媒余身分者，偷兰。
若媒人男③、畜生等，并吉罗。
五分：不许而报，偷兰。
犯中。
释第六，文有五节。
一、约三时具缺，辨犯差降。
具三可知。
具二，谓受往而不报。
具一，即受而不往。
若受下，二、明四种缘差，三轻一重。
注显后一，由女尚存，病容差故。
除下，三、明非正道。
问：女有三道，但除二者？
答：口虽通淫，非本媒意；纵有，亦属余身分耳。
若媒下，四、简异报也。
五分下，五、明事不成也。
①具一时者，结突吉罗，疏言：受语吉罗者，计应是兰，僧残方便而吉者，意不往说，对往轻也。
又云：所言吉者，望为作使，非是威仪，故犯一吉。
又传情欲，更犯一吉。
止为息心，故不行往。
行宗：文明二吉，由此篇犯相，故心双结：一者，应忏，二则非仪。
今传情欲，即是应忏也。
②病等，律云：若痈，若癞、干痟、颠狂，若痔病，若道有疮，若有脓出不断。
③若媒人男，问：媒男子是教他淫，何不结兰耶？
答：为僧媒之，兰；今为白衣，故吉。
又为下三众，吉。
济览：为白衣吉等，此解恐非欤。
教他罪，所教通七众，皆兰故。
今谓教淫与媒人，其相别故，例如无根与妄语。
若媒男，意欲令淫，义须有教他兰；若但媒男，唯当犯吉。
十诵：不能男女，若道合①一道女、石女等，一切偷兰。
释第三中。
初文。
不能男女，即二种黄门。
或彼此互是，或二俱是，并同下犯。
下列二女，道合一道是一种，石女者，根不通淫者。
羯磨列遮云二道合、道小，即同此矣。
①道合，四分三：二道合者，大小便不别。
济缘：一道，即大小同处也。
此律中：诸比丘白二羯磨，差人媒嫁，一切僧残。
今知事白僧，媒娶净人，供给婚具，问僧同和，一切僧残。
若用僧物，同俱犯重。
次科。
先引律缘。
一切残者，尽界同犯也。
今下，准斥非法。
虽不羯磨，白众同情故。
若下，因责盗用，非此犯相。
僧祇：为他求好马①种和合故，偷兰。
余畜，吉罗。
三中。
好马胜于余畜②，故罪分二品。
今世愚僧多畜猫狗，求合雌雄，一一吉罪。
制急过重，知者诫之。
①求好马，僧祇七·一云：有人多畜马，而无好种生者，倩比丘语其家有生马，为我求之。
比丘为求得，兰。
②余畜，僧祇七·二云：和合男子及畜生，得越毗尼罪。
五分：若为男长倩女使，偷兰。
为女倩男，亦尔。
第四中。
恐后合者，以男女类殊，聚必相染故。
十诵、伽论①云：若指腹为媒，及自媒②者，偷兰。
四分：媒法，以语、书、指印、遣使，但情相领，参互作句，皆犯。
若比丘持他书往不看者，及为白衣作余使，并吉罗。
五中。
十诵二相。
指腹者，未生而媒。
古记，准俗算法，预占胎中男女。
学者无知，便对俗女轮珠计数，以为己能。
且无学射事③尚致俗讥，何况盲愚，复凭世术。
高达有耻，闻而革之。
四分中，初列四法。
律有五种，此阙现相④。
疏云若使及书，言中自了。
指印、现相，必假言通等。
言指印者，旧云手墨印纸，约横竖文以表其意，或云西人指上贯印，持以为信。
然无所据，未知孰是。
参互作句者，律以五法，历于三时，交络作句。
今略引示：一、自受语，自往自还；二、自受语，自往遣使报；三、自受语，遣使往，自还报；四、自受语，遣使往遣使报。
一、自受语，自作书往，自持书报；二、自受语，自作书往⑤，遣使持书报；三、自受语，遣使持书往，自持书报；四、自受语，遣使持书往，遣使持书报。
指印、现相各四句亦如是。
余句广在律文，不复繁引。
无问交参，但使三时具者，一切皆残，具二皆兰，具一并吉，则不劳作句，无不通达。
若下，因制二事，非道所宜。
事通一切，不局媒嫁。
文制不看，看知可不，容有开持，如不犯所明。
①伽论，二·二云：胎中媒嫁自媒嫁，兰。
②自媒，钞批云：谓比丘自问女家欲求为妇也。
③无学射事，诸杂要行篇四·三三：罗汉射事不中。
记云：十诵：目连入村乞食，居士妇怀妊。
问言：是男是女耶？
目连云：是男。
及生是女，遭谤。
问佛。
佛言：本是男胎，中转为女故，目连见前不见后，非妄语也。
④现相，疏云：僧祇云：作相者，当知见我著垢衣，持空钵，坐卑床，说贱语者，不得也；反上吉相。
行宗：应云：见我著净衣，钵持好食，坐高床，说法语，即得相也。
⑤自作书往，通释：此即自作书、自持往、自持报也。
若遣使持书往等，下别自出故。
僧祇：劝归妇早还者，偷兰。
六中。
虽本夫妇，有同媒故。
律不犯②中：若男女先已通，后离别，还和合者，开不犯。
十诵云：作券书言非我妇，犹故未唱出者，偷兰；若妇礼已断，不复来往，而和合者，僧残。
不犯中二。
前开本犯③，后开因制④。
初中，先示本律，文相通滥。
下引十诵，明分两断。
在文可委。
券书，即今俗谓离书是也。
①开和合，科文。
善见制急也，彼一三·六云：若父母斗诤，父遣母还本家，父后生悔心，语比丘言：我年老，旦夕无人侍养，汝可向汝母语，还看我，比丘受如是使，语母，还报父，悉僧残。
②律不犯，疏八·四九：十诵：遣妇作书，虽未唱令，和者犯兰。
出门者，重。
准之，决今律文，即虽前离，未告出其家者，理可结兰。
但不到果，故云不犯。
即行宗云：据轻重两结。
则知本律不犯，义同未唱，望非僧残，故在开耳。
③前开本犯，离别还合，开果残故。
可见疏、记卷八·四九页。
④后开因制，即指次科持书开不，相因制故。
济俗急缘，故开作使。
行宗云：持书中，明因制之意。
以持书通使，未必为媒，因媒而制，故列开中。
律中开持书者：若为父母及信心精进优婆塞病，若在狱系，及为佛法僧事、病比丘事等，看书持往①，不犯。
次科中。
前开济俗急缘。
及下，次开为道要事。
①看书持往，问：为三宝及比丘持书往，必可看已持已？
答：文制看，不看可犯。
又律中具云：若为佛为法为僧为塔，若为病比丘，看书持往，如是无犯。
无主僧不处分过量房戒第六。
第六。
佛在罗阅祇，开听作房。
比丘大作，乞求恼俗，斫树恼神①，因制。
名标无主，简后戒故。
过量、不乞二过合制，同一房故。
①恼神，疏八·五五：多、见二论云：树神儿子，游戏上下，遂斫儿臂。
神大瞋怒，将欲加害。
夜往佛所，闻偈得初果。
具有五过。
一、须人经营，妨修道业。
二、多论云①：长己贪结，坏少欲知足故。
三、处处乞觅，恼乱人、非人二趣，不生信敬，坏灭正法，令不久住故。
四、专任自由，不乞处分，容障僧事，多恼乱故。
五、或自损行，违其慈道，坏梵行故。
制意中。
初是今加，四出多论。
一是长业。
二即增惑。
三谓恼俗。
律缘，旷野比丘乞觅多故，居士回避，乃至迦叶入城②亦避，此谓恼人也；又有比丘斫伐神树③，树神白佛，佛为说法令住他树等，此谓恼非人也。
四即恼道。
立法制乞，为取僧和；不乞自任，僧事不行，故云障也。
五中，上句标，下二句释。
违慈者，或恼二趣，或伤物命故。
坏行者，非沙门法故。
已上五意，总束为三：初二损自，三、四损他，后一自他两损。
又复第四是制不乞法意，余皆制过量意。
①多论云，卷三，有四意，今钞准取意耳。
彼云：一、以为法久住故；二、为止诽谤故；三、不恼害众生，令信敬增长故；四、为少欲知足，行善法故。
是舍私作，无檀越主，自乞自作，以多缘多事，恼乱在家人，故制令应量。
②迦叶入城，律中，尊者迦叶从摩诃多国，将大比丘五百人，俱来至旷野城止宿。
时至，著衣持钵，入城乞食，诸居士遥见，便避入里巷，及入市肆，或自入舍，或低头直去，不与比丘相见。
迦叶便问一人言：诸居士何以如是？
答言：佛听诸比丘作私房舍，乞求繁多，如是故尔。
迦叶闻已，怅然不乐，便诣佛所，白上因缘等。
③斫伐神树，律明旷野比丘欲作房故，自伐神树。
神作是念，我子孙多，以树为依，而既截坏，我宁可打此比丘，复念先白世尊受所教耳，便往佛所，作礼白佛。
佛赞叹言：善哉！
乃能不打持戒比丘，若打获罪无量。
今恒河水边，有一大树，名曰婆罗，有神始命终，汝可往止。
彼作礼而去。
六缘成犯：一、无主；二、为己；三、自乞求；四、过量，不处分；五、过量不处分想；六、房成，结犯。
犯缘中。
四、五二缘，文兼两过。
第六结犯，义总二残。
萨婆多云：末后二抟泥未竟，轻兰；余一抟在，重兰。
善见云：若留一抟泥在，后当成，兰；决罢心者，僧残。
僧祇：瓦、木、板、石灰、泥、草覆，乃至最后一把草覆竟，即残。
若自受用，皆吉罗。
房主若死、休道、施僧，乃可受用。
释中。
初科。
多论抟泥，示犯分齐。
彼宗，中、下二兰①为残方便，文中对轻，故言重耳。
善见结兰同上。
决罢残者，虽留抟泥，事毕竟故。
僧祇诸物，但取最后，不局抟泥。
受用吉者，由本非法，制不听用。
彼云：于中②熏钵、作衣，若受诵，若思惟，一切越毗尼。
死等开僧用者，相续断故。
①中、下二兰，准忏篇，十诵兰分三品：初篇近方便，上兰；次方便及二篇近方便，中兰；二篇次方便，下兰也。
②于中，彼云是房主比丘不舍戒，不死，不与，若有比丘，于此房中，已下全同。
律中：若作此房，先知无妨难已，然后来僧中乞法。
若不可信，一切僧共往看之。
若可信者，即当听作。
释第四中。
初科，前明来乞。
若不下，明僧审量。
善见云：无妨、难地处，平治如鼓面，后至僧中乞。
长六搩手、广四搩手已下，不须乞处分。
四分云：长佛十二搩手，内广七搩手。
次科。
长广中。
出量有二：前善见是乞法量①，后四分即作房量。
一磔，二尺，计数可会。
若不满六磔④，过、乞俱无；若十二磔已内，有乞无过；已外，过、乞俱有；若已得法，但有过量，如是知之。
①是乞法量，善见：作房内量长十二佛搩手，内广七佛搩手；若房长六搩手广四搩手，作如是房者，无主亦不犯。
下记云：善见长六广四，始可乞法。
则知减之不须，等之尚须乞。
②搩字，疏云：磔谓张磔，可从石。
今有从手、从足，俗字耳。
③张也，出五分第二音释。
④若不满六磔，善见三云：若房长六磔手，广四磔手，作如是房者，无主亦不犯。
何以故？
以非房故。
又首疏、砺疏俱六磔四磔已内非犯。
若依此等文，六磔已内非犯，依记释满六磔结犯，可寻见焉。
然戒疏有主房戒云：如见云：长佛六磔手，广四磔已上者，须处分。
今记依之欤。
然佛搩手尺量不定。
今总会诸部，校勘是非。
僧祇：佛搩手长二尺四寸。
明了论同之。
善见云：中人三搩手，长佛一搩手。
多论云：佛一搩手，凡人一肘半。
五分：佛搩手长二尺。
已上通明尺寸分量不定者，由翻经有南北二国①，三藏生处不同，故致多别，各相矛盾。
勘尺量中。
初文为三。
初、通标。
僧下，二、正引。
僧祇、了论数同，善见即三尺，多论肘半，二尺七寸也，五分是今所取。
已下，三、出所以，有二：一、译处异，二、译人异。
闻见不同，各据所见故。
南即扬都，北指京洛。
又东晋、宋、齐、梁、陈相继为南朝，后魏、后周、隋谓之北朝。
僧祇，东晋佛陀罗与法显译。
了论，陈真谛译。
善见，南齐僧伽跋陀罗译。
多论失译，获本西蜀。
五分，宋佛陀什共竺道生译。
其间生、显是华人，余并梵僧，故云生处不同也。
矛即锵戈，盾谓旁牌。
韩子云：宋人有卖矛盾于市。
有买矛者，云：此矛甚利，所刺皆陷。
有买盾者，云：此盾极坚，无能陷者。
或人谓云：用子之矛，刺子之盾，如之何？
因而绝对，今喻语之互违耳。
①南北二国，业疏一五·四：自晋南迁，迄于陈世，释门义府，多师成实。
济缘云：初明南朝，古晋自宣帝至愍帝凡七帝，皆都中原。
至元帝渡江南，始镇建业，凡十一帝，自此分东、西两晋。
自东晋及宋、齐、梁、陈，并都江南，故云南迁等。
通释云：古晋者，西晋也，先明北朝。
今以义约。
佛在人倍人，身量同尔。
此震旦国法，尺寸随俗不同。
而用律历定勘，则以姬周尺、斗为定，通古共遵，百王不易。
故隋炀帝立斗、尺、秤，准古立样，余亲见之。
唐朝御宇，任世两用，不违古典。
故唐令云：尺者，以尺二寸为尺。
斗、秤二种，例准增加。
准论以言，此方人长八尺，佛则丈六。
以此为率，佛搩手依五分二尺为定。
当律无文，可以用之。
次科。
判定中。
初标示佛量。
文见了论，多论亦同。
此下定尺寸，初二句通示不同。
疏云元魏①拨乱，文籍焚除，无可依据，故随世立是也。
而下，明周法可准。
律历即俗中阴阳数历，定星辰缠度，分秒无差故。
姬即周姓②，周乃国号。
故隋下，引两朝以证。
炀帝，隋第二主。
准古，即姬周也。
唐朝，即神尧③受隋禅，改号唐国。
御宇，谓君临宇宙也。
两用，谓周唐并行，至今亦尔。
然唐尺但加周尺二寸，故云不违古也。
唐令，即唐朝律令，魏征④撰，二十卷。
周十寸为尺⑤，五斤为秤，三升三合等为斗。
尺加二寸，斗、秤例增两倍。
准下，示所取。
论，即多、了二论。
此方，据南洲也。
八尺之人，可张一尺；佛身既倍，明知二尺。
方彰五分所译无差，故为今取矣。
率字，戒疏音律，率犹算也。
①元魏，东晋第九主孝武帝太元十一年，北魏起，通云元魏后魏。
今云拨乱者，指太武时耳。
太武太平真君七年，崔浩劝帝诛沙门毁经像故。
若从别论者，后至孝文帝诏改姓元氏，因号国元魏，今宜从通论。
②姬即周姓，周西伯昌，曰文王，三分天下，主于二分。
九十七岁薨，仲子发立，纣王三十三年，依天下望伐殷，纣王燔死，发乃即位，王天下，号之武王。
武王，后稷之后，姓姬氏，故国名姬周也。
③神尧，姓李讳渊，字叔德，西凉武昭王李暠后也。
恭帝义宁元年仕隋，进唐王爵；同二年五月，恭帝侑让位于唐；六月，李渊即位，改国号唐，改元武德。
神尧皇帝，即第一世也。
④魏征，字元成，唐太宗贞观中为谏议大夫，同十六年九月为太子太师，寻被封郑公，同十七年正月薨。
⑤周十寸为尺，资览决：以唐五斤为周一秤，以唐三升三合等为周一斗。
所以然者，以十五斤为一秤，以十升为一斗，周、唐无差，但周尺、升其量小，唐斗、尺其量大，故周十五斤当唐五斤，周一斗当唐三升三合三勺三撮三抄三圭三粟，故云等也。
通释：准下秤斗，上尺应云八寸余为尺。
然今寸尺，周自论之。
斗秤周、唐对论，不同可知。
后进未知、前修昧教者，既不达道俗二制，随语即行，一何混乱。
斥滥中，初文。
上二句指人。
未知谓学之未及，昧教谓虽学不通。
既下，显滥。
道谓诸教异同，俗则朝代差互。
未能通会，故二俱不达。
即大国唐朝，文轨无二。
及论用尺，五种不同，必以姬周尺、秤以定。
官市衡量，无事不平。
此则阎浮通用，岂止姬周古法。
乃至钵量，三斗为上，下者斗半。
以文校勘，尺秤依古，弥彰上言。
故今药秤，古法不改。
六尺为步，忽丝为先。
如是准酌，想定纲旨。
次科举证有四。
初据时用。
上二句叙国法大同。
文谓文章，轨即制度。
及下，明尺、秤多别。
五种者，旧云：南吴①尺，姬周尺，唐尺，山东尺，潞州罗柯尺。
国家不禁，致此多别。
至于公用，还准周尺，故云必以等。
衡谓秤之斤两，量即尺之分寸。
此下，推其本始。
通阎浮者，显是轮王之旧法耳。
乃下，准钵量。
以律斗量，正用姬周，则尺、秤从周，不足疑虑，故云以文等也。
疏释钵量文云姚秦时政②，用古未讹，故此翻文颇有通允是也。
故下，明存古。
药秤即今世中五斤秤也。
六下，示本立法。
孙子算经云：数之始起为忽，十忽为丝，十丝为毫，十毫为厘，十厘为分，十分为寸，十寸为尺，十尺为丈，十丈为引，六尺为步③，二百四十步为亩，百亩为顷。
如下，结告。
①南吴，准资览，即三国中吴也，魏文帝第三年起，西晋武帝第十五年灭，凡四主五十年，此尺在法隆寺宝藏之。
②姚秦时政，问：何以知秦用周？
答：如大唐三斗，非勇健士不胜持举，非姚秦依姬周法，岂立三斗钵量？
又钵器篇云：此律姚秦时译，彼国用姬周之斗。
即有文、义二证。
③六尺为步，通释：今既引证，则知孙子算经尺寸步量等，与周符合耳。
又钵器篇记引此算经云：十粟为圭，十圭为抄，十抄为撮，十撮为勺，十勺为合，十合为升，十升为斗，十斗为斛，相因增法，示可准据。
余曾游晋魏及以关辅，诸方律肆，每必预筵，至论尺、斗废兴，并未沾述。
故即补阙，反光九代①。
斥阙略中。
晋即河东，魏即相部，关辅即关中三辅。
废兴，即如前用舍。
删补字传误，累得古本，并云补阙。
古今传讲，既无沾述，岂得有删？
准古为定。
此明从古未论，方今考定，则垂范后昆②，光逾前代矣。
①九代，钞序一·一九：震岭传教，九代闻之。
记云：九代者，自后汉明帝佛法初传，至于大唐祖师出世，凡历九代：后汉、魏、晋、宋、齐、梁、陈、隋、唐。
②后昆，书经曰：垂裕后昆。
今用五分尺寸，即以为率，广二丈四尺，长一丈四尺也。
善见①云，皆谓明内②为言。
僧祇③：边壁高一丈二尺。
正示中。
广长字写互，比对戒本及疏，回易读之。
次引善见示量法。
下引僧祇明竖量，使有分齐；必过此外，应非正犯。
①善见，一三·八，彼云：作房内量。
②皆谓明内，简正记：见论第一三曰：谓从前后檐下柱当中黑分内外，已外有三尺，二尺檐下为外，不在限也。
谓取内为明内，户限外为明外，此约明暗之明。
③僧祇，卷七：作屋法有内外量，令纵横量壁内也；屋高下量者，边壁一丈二尺。
若男若女，在家出家，皆为房主。
无此等主，故言无主。
释第一中。
明主以释无主。
后戒反此，可知。
难处者。
四分中，虎狼乃至蚁子也。
善见：下至若有蚁子窟，不得作；若蚁行觅食，逐令去，得作。
何以故？
如来为慈愍众生及比丘故。
五分：四衢道中、多人聚戏、淫女、市肆、放牧、恶兽、隐险处、园田、社树、坟墓、逼村近道等，是难处。
释第四①。
难处中。
初引四分，即命梵二难。
文略师子诸兽，故云乃至。
又云：若有石、树、株杌③、荆棘，使人掘出；若有坑沟渠陂池，当使填满；若畏水淹渍，当预设防堤。
若地为人所认，当共断当，无使他有语。
疏云：田园等处计是妨缘，今入难位，恐后诤竞，起非净行故。
是谓难处也。
善见但明微物，则余类可知。
逐去得者，因蚁出窟，无所损故。
何下，征示制意。
慈愍之言，通该彼我，彼遭害命，我成杀业故也。
五分难处有十三种，文录十一。
前二句及后一句各是一处，为三；淫下，两字为一相，有八。
彼更有水荡湥处、道路险巇处二种，故言等也。
彼律云：无难处有行处者，得与处分。
难处如上言。
行处者，绕四边得通车。
唯出一相，同今四分，不同善见、十诵，寻之可知。
①重释第四，科文。
上尺量等判释，自属第四，无防难缘，故今分别释防难，故云重也，可见上科一八页。
上第四即不处分、过量缘。
今科中有三段：初、防难，二、处分，三、过量。
后二正第四缘。
初一虽列缘不显，亦兼属第四明之。
除第四外，无可属故。
②虎狼，注戒云：虎、狼、狮子诸兽，下至蚁子。
③石树株杌，今所引全同注戒，律无杌字，又下文作若有陷、沟坑、陂池处，恐律文讹脱欤。
妨处者。
律云：乃至不容草车回转处。
善见①云：是人田园，或怨家、贼处、尸陀林处、王志护处②；四周不通十二桄梯，间有拳一肘者。
十诵：是舍四边一寻地内，有塔地、官地，居士、外道、比丘尼地，若大石、流水、大树、深坑等，是妨处。
明妨处中。
难约害己，妨据碍他③，故分二位。
四分特云草车，以草车最大，故以为量。
善见五种，尸陀，此云寒林④，弃死尸处。
志，记也。
桄即梯档。
拳一肘，一尺八寸，上下有十二间，计二丈一尺六寸。
十诵九相，并据房外寻内为言，故先标之。
有下，列示。
五种他所护地，四种险碍处。
①善见，考本文，田园下有道路处一种，又十二桄梯后，有草车回转一种。
②志护处，彼接云：如是一切防处，悉不得作。
绕屋四周，使得回十二桄梯，间拳一肘，若回草车。
③妨据碍他，通释：准十诵，大石、流水、树、沈坑等，亦通自妨碍欤。
④寒林，名义三云：尸陀，正云尸多婆那，此翻寒林，其林幽邃而寒也。
僧祇云：此林多死尸，人入寒畏也。
四分名恐畏林。
⑤所集不同，谓善见田园据碍于他，故入防处，四分收难，后有诤竞故。
若依此意，怨贼处、尸陀林、王护处，通入难处。
次十诵中，后四正是四分难处，今约障碍故收妨处。
又前五种，依四分意亦通摄难。
他所护地，后有诤故，自违梵行。
互取不同者，盖所集不同而已。
明了论：或树空、山岩、石阴等，得行住坐卧，如作房舍所摄。
解云：如上处等，欲于中住，必须隔断，须将比丘羯磨治地。
所以尔者①：若不依量，用功则多；若有妨难，自损恼他。
故知僧私二地，并须乞作。
处分中。
初科。
了论三相，无多营造，亦令乞法，余须可知。
树空，大树中空可居者。
岩即山穴。
石阴即山谷，阴字去呼。
若据善见，长六广四始可乞法，树空颇窄，计不须乞。
今详了论，或不约量，或取外地通归树岩。
解下，引疏释。
初明制乞。
所下显意，初列示两过②。
故下，准过以决。
诸律多约僧地。
据斯二过，何简僧、私。
①所以尔者，征意曰：上树空、山阴等，必须羯磨治地者，何乎？
若下释通：若不制量，费功多故；又有妨难，损自他故。
过量、不乞，二过不异，故私、僧通制。
若依善见，如上窟等似非犯，彼云：若垒砖作窟，垒石、垒土、垒木，若草屋，乃至过量不处分，亦不犯。
②列示两过，指自他两损也。
行宗八·六二：难处自损，妨处恼他。
或可若不依量，妄多费功，是过量过；若有妨难，则损自他，是不乞过也。
③此二句准戒疏，故知下二句也，疏八·六二：僧、私二地，须处分不者，皆须加法，以妨难是通。
如明了论：树空、山岩、石阴等，得行住坐卧，如作房舍所摄。
若不尔者，自损恼他故也。
僧祇：若僧中无能羯磨者，一切僧就彼作处，一人唱言一切僧为某比丘指授房，三说，亦得。
若处远、隔水、寒暑、雨雪、多病，不得并往者，应差二三人，不得羯磨四人。
往彼指授有四种人，一、越年，二、异界僧，三、作私房者多，四、妨、难二处，悉皆不成。
即此律云：使可信者看。
故知简别①。
指授中。
僧祇有二法②，初至亦得，引第一僧法。
即比丘来三乞已，僧与处分法。
必无能秉，方开三说。
若处下，引第二僧差使法。
由前僧法，合众往彼，今为病等七缘，不得同往，故开遣使。
彼比丘亦于僧中三乞已，僧作羯磨，差使观察，至彼审无妨难者，一比丘云僧已示作房处，三说。
不得羯磨四人者，谓白二差人，不得加四，彼云不得众羯磨众，故极至三人。
往彼下，简指授成不。
四种人④即能指授比丘也。
第一，彼云先年预指授。
二中，彼云他界不名指授。
第三，彼云若僧中一人、二三人不作房，不应指授。
若不作房者多，听作。
第四，彼云若水中，非砂地、非碎石地、非石上、非火烧地。
据此约处⑤，亦由不善知法，妄行指授，还属简人。
即下转证。
律中：乞法比丘若不可信，众僧往看；若僧不去，应遣僧中可信者看。
①简别，简别房处如、非，或可简别指授人，文云可信者故。
②二法，据资览云：二法者，一、僧法，二、差使法也。
彼第六标若僧，若使故。
初僧法中，亦有二：一、僧往作羯磨；二、僧往一人唱。
钞出后唱法，具出二法，即说文中。
僧与处分法者，僧羯磨法也。
开三说者，一人唱法也。
次差使中，即由病等七缘，僧遣使唱也。
乃至二人、三人，一比丘云者，纵有二三人，但一人唱也。
③上二，资览决注：往羯磨僧与处分法，是一法；僧往一人方开三说，是一法。
故云上二耳。
④四种人，资览决：僧祇第六云：若异界僧指授，若先年预指授，若水中，非砂地、非碎石地、非石上、非被烧地，若僧中一人不作房者，二人、三人不作房者，尽不应指授。
通释云：此出四种非法段文也。
又曰若比丘将诸比丘指授房处，非他界僧指授，非先年指授，不水中，若砂地，若碎石地，若盘石上，若被烧地，非僧中一人不作房者，非僧中二人、三人不作房者，通释云：此出如法段文也。
按彼律不许生地，恐掘地等过故欤。
今记但引非法段文，故注云反明非上水中、是下四地，方成指授，以非生地故，释意可知。
上第一注中，以乞造必在年内者，谓乞法、造房，必可在其年内故，不许乞、造越年也。
⑤据此约处，点第四一种耳，意曰：上记四种人，即能指授比丘云云；今据第四，唯简所指授处，则约处收；然由不知法，妄指授，还属简人，则四种通约能指授也。
萨婆多云：处分处得作，余处不得。
余人就此房上作重屋，房主听，得，无不处分罪。
三中。
多论，初明房处，必须相应。
余下，示有不乞得作之义。
重屋，即楼阁也。
善见云：长中减一磔手，广中长一磔手，互减过，皆僧残。
若房未成①而行，客为成者无罪。
以人无一口②房分。
若段段计人分，满过量亦犯。
过量中。
初科。
善见应有四句③，文出二互，二俱易解④，不在言故。
文中且举一磔为度，至论过减，不必限此。
若下，明多人共成，此有两别。
初明无犯。
客为主成，主不至果，故言无罪，准有方便。
以下，释无犯意。
主客共成，非别属故。
若下，次明有犯。
上约一房前后而成，此据大房同时而造。
若通拟多人，不别计者，文在开通。
①若房未成，简正：若房未成，行，客成者，谓一人自作有过量义，今行，客为成者，即二人共成。
人无一口房分，但有半口房分，以小故不犯。
主人命客而令作，主残客兰；今主行，客自以己才觉造作，故主无罪。
简正释不合论本文，今记释佳，善见意如是。
彼云：若作屋留一抟泥处，后当成，有缘事往不在，客比丘来，往见不成，为成：彼此无罪。
②一口，凡谓一家一房云一口，或云一户。
倭俗曰一轩是也。
③四句，彼云：何况长广俱过量。
是即二是句，二非可知。
④二俱易解，谓广长俱过，犯残，易知；广长俱减，不犯，亦可知。
问：何不同长衣，必俱过成犯？
答：此房为造作故犯，长衣贮畜故犯。
问答①中。
房、衣过量犯相不同，故须决释以申教意。
①问答，更问：云何房造作故，互还成犯；衣贮畜故，不结犯者？
答：衣不犯者，非正量故，贪畜情过亦轻，故开。
房戒不尔，虽非正量，损功不异，所以结犯。
四分①：若教他作，受教者过量，犯。
若是房主，得僧残；巧师，得偷兰。
二、教作中。
初引律文。
但云犯者，由通能所，兼合重轻，故不别指。
若下，义判。
房主即能教，巧师即所教。
文据过量，且云得兰，不乞、妨、难，应具四罪。
即注戒云为他成者，二兰二吉是也。
①四分，卷三：彼受教者，言如法作而过量，彼受教者犯。
又云：即如修，教者不问如法作不？
，教者犯。
妨、难二处，各突吉罗；过量、不乞，二僧残罪。
五中。
且据具有为言，注戒云：互相有无，随其所犯。
律不犯①中：减量，无妨、难；为佛图、讲堂，为僧、多人②住屋；草庵，小容身屋者。
不犯中。
八相三类。
前二种翻犯，明不犯；佛图等四，非专己故；草庵等二，非过量故。
①不犯，律三·一云：如量作，减量作，僧处分作，无难处、无妨处作，如法絣作。
②多人，若依为僧，二人、三人当为多人，四人已上是僧众故。
祇云：诸比丘者，若僧，若多人，若一人等。
有主僧不处分房戒第七。
第七。
佛在俱睒弥国。
王①为阐陀造房，斫路中神树。
人诃，因制。
此由有主，大小从他，故无过量，但恐妨难，特制自专，故分二戒。
①王，优填王也。
人诃者，疏八·七三：问：既有主为办，何须斫树？
答：为取下地，拟施基故。
多人受用，被诃非一。
行宗，尼拘律树，多人往返，象马车乘，止息其下等。
律云：时优填王与尊者阐陀亲友知识，语言：欲为汝作屋，何有好地堪起房舍，任意作。
报言：大佳。
尔时近拘睒弥国城有拘律神树，多人往返，象马车乘止息其下。
时阐陀往伐此树，作大屋，时居士皆讥嫌。
通释：按律，此时未制坏生，故阐陀自伐木。
因此造房缘，亦制坏生戒。
制意同前。
释中。
初科。
制意同者，此既有主，无扰二趣，然据缘起，事异义同。
成犯具六缘：一、有主，二、为己作，三、长佛六搩手、广四搩手已上房，四、不处分，五、不处分想，六、作成，便犯。
此房①属于己身。
若死，远去不还，随意分处。
若与三宝、亲友、白衣，自卖取钱，随心自在。
唯不得卖地，地是僧物，僧不许②卖，房僧得罪。
若房主不自处分者，属四方僧次第住之。
释第二中。
初句示所属。
前房自作，属己无疑。
此既有主，恐谓未有所属，故特标简。
若下，明有缘随用，有二。
初明自判。
若死，谓将死也。
不许卖地，缘是僧物；必是私有，理亦应通。
僧不许卖，常住常住物故。
房僧得罪，若卖成盗故。
若房下，明不自判，可解。
①此房，多论三云亲友等者，彼作若随亲友，若与白衣。
谓亲友者，同法比丘，下有白衣故。
②僧不许，彼云：众僧不许，众僧得罪。
今变语耳。
而准记意，四字作续，约不卖地，恐似违论，或有别据乎？
律中：妨、难，二吉罗；不乞边，一僧残罪。
六中。
列罪，须知有无①不定。
①有无，或有妨无难，有难无妨等。
开通中：若处分；作草庵、叶庵、小容身屋，以小故不须乞处分；若作多人住处等，并得。
不犯中。
初句翻犯。
作下，三处量减。
若下，不为己。
注戒云与前并同，唯无过量为异，故云等也。
注无过量者，此据乞法量为言。
无根①重罪谤他戒第八。
第八。
佛在罗阅祇。
沓婆为知事②，慈地次得恶房恶食，便令妹尼对僧以重谤，故制。
名中，无根对下戒，重罪拣次篇③。
①无根，律中，佛在王舍城耆阇崛山，时尊者沓婆摩罗子得阿罗汉，在静处思惟，心自念言：此身不牢固，我当以何方便求牢固法耶？
我今宜可以力供养，分僧卧具，差次受请饮食耶。
便诣佛所具白。
时佛赞言：我弟子中，分僧卧具者，沓婆摩罗子为第一。
时慈地比丘随次至其家，彼檀越闻慈地来，施设恶食。
彼倍瞋恚，言：沓婆有爱，随所喜者与好房等，所不喜者，如是得恶房恶食等。
云何僧差有爱者为僧知事？
时有妹慈地尼来而问讯，彼默不答。
尼问曰：我有何过？
答言：沓婆娆我，而汝不能助我。
尼言：作何方便助？
答：汝往佛僧会中，应如是言：我本无惧，今日生惧。
云何水中生火？
此沓婆来犯我，应和合作灭。
尼随教行。
时佛取沓婆自言已，令僧诘问慈地，彼终依实发露。
佛诃已，而制此戒。
②知事，多论三：陀骠旧住王舍城，瞻待客比丘故。
又云：为满本愿。
迦叶佛时，亦为众僧作知卧具人，称可僧意。
尔时作愿，愿我将来，亦为众僧作知卧具人。
③重罪拣次篇，多论三云：无根谤有四种：一、以无根波罗夷法谤，得僧残；二、以无根僧残谤，得波逸提；三、以无根出佛血、破僧谤，得偷兰；四、以无根波逸提谤，得突吉罗。
多论①：为护自行，令法久住故；二、为止谤毁，令梵行者安乐修道故。
制意中：初、护自行者，净口业故；二、止谤者，不恼他故。
①多论，三·二三，护自行三字，本文无之。
安乐修道，彼作安乐住，不妨读经行道故。
问：谤他是妄语，得几罪？
答：善见云无别提罪，以谤假虚成。
今以义通：若元意专谤，无妄语堕；若兼诳僧，望前人得僧残，望僧虚解得堕。
如杀父、罗汉，妄语两舌，相对互说。
余如戒本疏。
次科。
以古师互判①，故问以决之。
答中，初据文答。
无别提者，以谤即是妄，无二业故。
今下，约义释。
元意两期，意是业本，故兼二犯。
如下，举例有二。
初例，若约各论，杀父、罗汉，并结一夷，更兼一逆；若父证罗汉，则一夷二逆，望父违恩养，望罗汉损福田故。
次例，即多论将口三过互织辨犯，如小妄中委引，彼云：传他此语向彼说，以不实故是妄语，作分离心故名两舌。
此并一境两犯，足为前例。
余下，指广。
彼问云：元谤望僧治，何因言了结？
答：能谤意在治，治摈唯僧力；遂瞋畅思决，言了便成犯。
①互判，或云有别提罪，或云唯谤无妄语罪，并出善见。
具八缘。
一、是大比丘及尼，除下三众①。
二、想心谓净②，不妨实不净，如打破戒犯堕，故文云若遮无根无余作，不成遮，治其谤罪。
二谓作大比丘想。
三、内有瞋心。
四、无三根。
五、下至对一比丘说。
僧祇：对所谤比丘前骂谤，语语僧残。
六者，重事加诬。
七、言辞了了。
八、前人知，犯。
列缘中。
第二缘，准疏，古解有二。
初约体净，彼据戒本非波罗夷③为证。
次师约想净，即如钞引。
文中，初出彼所立，故下，准疏，是今师引破④。
彼云：无余是重，作是曾犯。
是则明知有犯，亦成谤罪，岂须想净耶？
今师但据自无三根，不论彼境净秽，循古引示，而非所取⑤，故别立第二。
八、前人知者，但取所对，不必所谤。
①除下三众，疏九·四云：初是僧尼，简下三众，谤恼情微，不废修行。
又所犯名轻，能谤罪重故也。
疏有二意：恼微者，由本下位，非大损故；犯名轻重者，沙弥重犯，通结吉罗，谤吉获残，义非便故。
行宗意也。
②二、想心谓净，砺疏三本云：但大比丘不问净秽，皆成谤罪。
境虽通两，想唯局净。
以不净心，对于二境，或可成举，或不成谤，故无不净想。
饰宗记释云：或可成举者以不净心双对净境及不净境，皆不成谤也。
无不净想者，谓要须作具戒净想，始得谤罪也。
今师所破，当于彼疏。
③戒本非波罗夷，文云：非波罗夷比丘，以无根波罗夷法谤，欲坏彼清净行。
④是今师引破，通释：此律文通今古二师证。
在疏，今师引破。
在钞，古师引证。
但意各异也。
古师意云：若作净想遮，无根无余作，不成遮，治其谤罪也。
今师意云：不问心净想、不净想，若遮无根无余作，不成遮，治其谤罪也。
故知此文通古今二证，今且为古师证耳。
凡不论体，净秽通犯者，古今无别。
但古师心谓净谤则犯者；谓不净，纵无根亦不犯。
若今师意，不论心作净想不净想，但无三根，通皆结犯。
⑤而非所取，然依下五实之中想实，纵有三根，想心谓净，亦犯谤罪。
纵谓不净，无其三根，亦犯。
若尔，虽非所取，此二缘可并存耳。
何者？
今问云：若言不论心想净秽，但无三根通犯，若尔，有三根，纵作净想，无犯谤罪否？
若云无者，违下想实，故知净想亦犯。
善见云：若有谤他，在僧中请判者，僧未应判。
若彼语僧若不是者，我便不受，僧应语言汝且礼佛，为其说法，后当为判此事。
若迁延至暝者，当语明朝来。
如是三反，犹刚强者，语云：此处少律师，不得断，可往余寺。
彼余寺僧知如是者，亦云此无律师。
如是觅寺不得，来还本寺，心懦折伏，随僧教行者，方问被谤之僧，依法断之。
释中。
论明谤者强戾，僧折伏法。
初、教僧详缓。
若下，出彼请判。
论具云：若言众僧为我判此罪莫停。
若是者，我当受持。
若不是，我不受。
僧下，示折伏法有三，初教迁延。
暝即暗也。
犹下，次令出界。
如是觅寺下，后明为断。
懦，柔弱也。
律不犯中：见、闻、疑三根说实。
实有五种：一、真实；二、想实；三、事实，如杀王还道杀王；四、三根①不互实；五、四戒不互实。
若反此五，谤他犯残。
十诵②：四重互说成谤。
四分亦同。
不犯中。
初通示。
实有下，别简五实。
具五成开，阙一成犯。
第二约心，余皆约境。
真实者，字误，准疏作真境实，谓所对不谬也。
想实者，想心谓不净也。
若下，总结。
论开须具五实，反犯止在一虚。
后引二律，别证第五，纵知实犯，互亦成谤。
①四、三根，三根者，见、闻、疑也。
准注戒及疏，见根者，直见他作淫盗杀；若他见，从彼闻，亦名见根。
见根不通妄。
闻根者，亲闻他作淫盗杀妄；若彼说，从彼闻是也。
疑者有二种：一、从见生者，见与妇女入林出林，无衣裸形，不净污身，捉刀血污，恶人为伴；二、从闻生者，若在暗地，闻动床声，若共语等声，若闻我犯非梵行声，若闻我盗五钱已上声，若闻我害人命声，若闻我得上人法声是也。
见疑唯局淫杀，闻根、闻疑乃通四重。
问：闻我行非梵行声等，即是闻根，何为疑根耶？
答：按闻根从彼谛闻，疑根在旁彷佛闻，或隔壁闻，假实未决了也。
②十诵，五六·二三：若比丘言我犯盗，是比丘以无根谤言汝犯杀、妄语、淫，得僧伽婆尸沙。
假根谤戒第九。
第九。
①慈地，注戒及善见等同此，现行本律但云慈地比丘，前戒亦尔。
此戒，假异事上见根，取彼见根，道见此事上犯也。
事不相当，名为假根。
故分二戒。
辨异中。
初示相。
异事即见羊淫。
此事谓比同人犯。
疏云：若异事见，向僧道闻，便是无根，落在前戒。
余根准此。
事不下显名。
假谓诈托别事，意表有根，如下五异，俱名假也。
犯缘同上。
释中。
指缘如上。
须知第四假根有别。
律中有五种异分：一、对异趣①，二、异罪，三、异人，四、异时，五、假响也。
言异分者，善见云：余分，以羊当人；取片者，淫事相似。
次科中。
初、如缘起说；二、谓见犯下聚，以初聚谤；三、谓余人与所谤者名姓相同，以彼所犯用谤此人；四、即本在俗时曾作重过，今用加举；五、谓自语闻彼响声，言作淫盗等。
上四义通三根，后一唯局闻疑。
言下，论释，甚显。
①异趣，问：见羊作而云人作，即非真境实，何非无根？
答：准僧祇，慈地初见羊行淫，彼为作字，言羝羊名沓婆，母羊名慈地尼，后诣僧中，即言我先亲见沓婆与慈地尼共行淫，非如前无根，此则假异趣名字，故非无根。
余相可知。
三、指略者。
注戒云：辨相、开通，并同前故。
破僧违谏戒第十。
第十。
佛在罗阅祇。
提婆教人害佛①，恶名流布，利养断绝，便别众食②，为佛诃责。
因即破僧，举过设谏，因制。
戒名中。
破僧有二：一、立五法③化世，破四依八正，名破法轮④僧；二、同界各作众法⑤，名破羯磨僧。
僧作白四法谏，三谏⑥不舍，犯残。
余三戒并尔。
①提婆教人害佛，注戒云：佛在弥尼楼国，度八释子，诣瞻波国，并证增上地，唯提婆达得神足证。
佛还罗阅祇，提婆教人害佛。
行宗云：八释子皆如来宗族。
提婆是斛饭王子，佛之堂弟，余人皆证增上地，即初果也。
唯提婆为利养故，诣佛求学神通，佛不为说。
复至舍利弗、目连，乃至五百弟子皆不为说。
阿难是亲，未得他心，授与通法。
提婆入山学得五通，教阇王杀父，语言：我作新佛，汝作新王，岂不快耶？
疏九·三六：智论云：我三十相，减佛无几。
弟子未集。
若众围绕，与佛何异？
思惟破僧，自称作佛。
②便别众食，谓九十中别众食戒因，此缘制别众食，即为破僧张本也。
③立五法，一、常乞食，二、粪扫衣，三、露地坐，四、不食苏盐，五、不食鱼肉。
上五皆尽形无开，故名五邪。
④破法轮，疏九·三五又云：调达唱说五法是，四依非。
乃至地神、天神唱告三千世界，禅诵不行。
⑤二同界各作众法，疏九·三七云：三、就数明破者：羯磨下至同界八人，别行众法，彼此不成。
言法轮者，下至九人。
所以须者：故调达邪佛，替正佛宝；所说五邪，替正法宝；三闻达等，替正僧宝。
故能破五人，一佛四僧。
所破唯四。
故九成破。
所以如来不入十数者，俱舍云：破在别处，不得亲对世尊。
一、以如来不可轻逼，二、以言教最可信受。
故杂心云：大师在众中，彼无威光故。
通释曰：准下，初于王舍城说五法，五百年少皆忍；彼至伽耶山羯磨说戒，破众法，即别处究竟也。
⑥三谏，先屏处谏云：大德莫坏和合僧，应与僧和合不诤，如乳水合，于佛法中，有增益安乐住。
如是若比丘尼、优婆塞，若王、大臣等应求宜舍。
若不舍，方须僧谏，即白四法。
初白竟，应求宜舍。
若不舍，一羯磨竟云：已作白及羯磨竟，有余二羯磨在，莫令僧更作羯摩，犯重罪。
第二、第三羯磨，一一如是。
若不舍，三羯磨竟，僧伽婆尸沙。
此违谏等戒，逮于下篇。
或事希法隐，当世寡用。
或但有因用，终不办果，局佛在世有，灭后所无。
如此众戒，其相极多，终非见用，徒费抄略，并所未详出。
总示中。
初科。
前列五谏，初二句总举。
此违谏者，即当篇四戒。
逮下篇者，即单提中有一，寄此预明。
或下，别释。
初明三戒，如注所列。
谤僧即污家，拒僧即恶性。
事希谓过非常有，法隐即羯磨不行。
或但下，明二戒。
有二意：因不办果者，阎浮一化，唯提婆一人破僧究竟，余但方便故；局佛在者，以佛灭后，无可竞化故。
若破羯磨僧，容有至果，复通灭后。
然今论犯，须具二破，正取法轮为所谏耳。
如下，总结不广所以。
言相多者，谓一一戒下成犯缘相。
至如污家摈谤，因即设谏；谏事是难，时所同废。
不妨恶行，行寔网生。
或辨相事可通行，或开缘乃当时要。
故直略①其行务，以裨辅神用耳。
次科。
初重叙谏事，生起下文。
不下，正明恶行必广之意。
网生，谓如网目，喻其多也。
辨相，即下所引四分等文是也。
开缘，即下不犯文。
直略者，去余广相也。
行务，即上通行时要也。
裨辅，谓补助也。
神即心识，用谓解能。
①直略，直谓不涉歧路也，略谓删除繁广也。
就破僧犯缘，理非可犯。
必须具列，庶新学者知其教相。
具五缘成：一、先明立邪三宝，二、行化于时，三、如法僧设谏，四、固执不舍，五、三羯磨竟，犯。
次释今戒。
列缘中，先出意，后正列。
邪三宝者，调达为佛，五法①为法，四伴②为僧。
①五法，多论三云：问曰：此五法佛常自赞叹，何故名为非法？
答曰：佛所以赞叹者，云四圣种，能得八圣道，成沙门四果。
今调达倒说云：八圣道趣向泥洹反更迟难，修行五法以求解脱，具道速。
是故说为非法。
②四伴，十诵四云：一、俱伽梨，二、骞陀陀骠，三、迦留罗提舍，四、闻达多。
善见一三云：拘迦利迦、咤无迦利、骞陀毗耶子、婆勿陀达多。
今所列名，出四分卷四。
违谏，僧残；破僧罪是偷兰；违别人谏，波逸提。
余之方法，广如戒本疏。
示罪中①。
违谏残者，注戒云：僧谏时，白二竟，舍者，三兰。
乃至白竟舍者，一兰。
白未竟，一吉。
破僧兰者，五逆之一。
别人提者，拒屏谏②故。
余方法者，即僧、屏二谏，古今废立，委如彼疏，此不烦引。
①示罪中，若依善见一三：初白竟，吉；第一羯磨竟，兰；第二羯磨竟，亦兰；第三羯磨竟，残；白已前，违屏谏，一切吉罗。
②拒屏谏，通释：此释恐非，律违屏谏并吉故，五谏皆尔。
今言违别人谏提者，是指单提中不受谏戒耳。
济览：屏谏即别人，故非相违。
行宗九·五九：别人即屏谏。
律不犯中：若破恶友、恶知识；及二人、三人欲作非法羯磨；或为僧、塔、和尚、阇梨、知识、亲友等作损减，作无住处，若破是人者，不犯。
不犯中①。
初二破恶侣者，以慈济故。
及下，破非法。
二三人者，此明成僧不可辄破故。
或下，皆谓朋党相谋害故。
损减者，非理侵犯也。
无住处者，妄行驱摈也。
①不犯中，疏九·六七：破恶友下，以前立邪，欲毁正故。
今以正法破邪非法事缘，皆不犯也。
行宗：事缘即僧、塔、和尚等作损减也。
助破僧违谏戒第十一。
十一。
①反谏正僧，即戒本云：是比丘语彼比丘言：大德莫谏此比丘，此比丘是法语律语比丘，此比丘所说，我等喜乐，我等忍可。
具五缘：一、明有人作破僧事，二、众僧如法设谏，三、四伴助破、谏僧，四、僧如法设谏，五、作三法竟，便结。
列缘中。
初二并属破主，下三正是伴助。
三中，言四伴者，一、三闻达，二、骞茶达婆，三、拘婆离，四、迦留罗鞮舍。
谏僧者，如戒本云是比丘语彼比丘言大德！
莫谏此比丘等。
结犯开缘，大同前戒。
污家摈谤违僧谏戒第十二。
十二。
佛在舍卫。
有比丘在羁连聚落行恶污家①，舍利弗往摈，反谤，故制。
戒名。
举下列缘，配对可见。
①污家，通释：污家是驱摈本缘，谤僧是今戒正缘也。
谓因污家故作摈，因摈故谤，因谤故设谏，违谏故制今戒。
若论罪体，污家及谤僧并吉，违三谏故残；若论恶行，则随所犯。
具六缘犯：一、作污家恶行事，二、心无改悔，三、作法驱摈，四、非理谤僧，五、僧如法设谏，六、三法竟，犯。
污家非戒本缘，谤僧是也。
列缘中。
二云心无悔者，善见①明有六比丘同在聚落，闻舍利弗将至，二人远去②，二人忏悔，二人不去不悔，被摈，故谤也③。
污家下，简示两缘，显戒正制。
①善见，检彼无文，正出僧祇九：时六群比丘闻尊者阿难与六十人俱眷属而来，为我作驱出羯磨，即生恐怖。
时三文陀达多、磨醯沙达多走到王道聚落。
长老阐陀、迦留陀夷，便一由旬迎尊者阿难，即忏悔云：长老，我所作非善，犯诸过恶，从今已去，不敢复作。
尔时众僧听其忏悔。
阿难前到聚落，彼二人已忏悔，二人已走，余有残住者，为作驱出羯磨。
②二人远去，行宗一·二云：二人逃走，即三闻达及磨醯沙，走入王宫回避。
二人改过，即迦留陀夷及阐陀。
二人现在，即阿湿卑与富那婆蹉。
③故谤也，如戒本云：大德！
诸比丘有爱、有恚、有怖、有痴，有如是同罪比丘，有驱者有不驱者。
疏一·一云：由前摈时，六人同犯；二人逃走，身不现前，不得治摈，相似有怖；二人逆路，改过伏从，无过可治，相似有爱；二人现在，非走非忏，僧作法摈，相似有恚。
依法举治，何痴之有？
若不谏喻，无由自晓。
是故谏彼，表内无瑕。
四分：四种污家。
一、依家污家。
从一家得物，与一家。
所得之处，闻之不喜；所与之处，思当报恩。
二、依利养污家。
若比丘如法得利，乃至钵中之余，或与一居士，不与一居士。
彼得者思报其恩，便作是言其有与我物者，我当供养。
其不与我物，我何为供养？
三、依亲友污家。
若比丘依王若大臣势力，或为一居士，不为一居士，所为者思报其恩，便不与余比丘物。
四、依僧伽蓝污家。
若比丘取僧华果枝叶，或与一居士，不与一居士，彼得者生念其有与我物者，我当供养。
不与我者，我不供养。
释初缘。
四分中，初科。
依者取附傍之义。
所依四别，所污不殊。
第三一种，但令恃势，意涉私曲，不必与物。
四皆名污者，莫非坏彼净信，令生厚薄故。
今时比丘曾不染道，贪求无足，构召门徒，送惠无时，唯希请命，与少得多，有同市易。
能所俱堕，岂望生福？
覆灭之甚，莫若于斯。
真出家儿，慎莫习此。
行恶行者：自种华果树，及以溉灌，自摘华，自作鬘，与他，及教人作上事；若村落中，共女人同床坐起，同一器食，言笑；歌舞倡伎，俳说，作鸟声，或啸，或受雇戏笑。
恶行中三。
初种花等者，掘坏业；若下，习近淫欲业；歌下，掉戏业。
三中一一皆有身作、口作，寻文可见。
溉，音盖，浇也。
倡伎，即作乐人。
俳说，谓同俳优浮俗之语。
僧祇云：依聚落得四事供养，或免诸难，皆名依义。
若依村落作非梵行、饮酒、非时食，不名污家①；若俗人先有信心供养众僧，造立寺舍，令彼退减，是名污家。
僧祇中。
先释依义。
若依下，简恶行。
若俗下，明污家。
通括前后释此二相，大约不出自他两损。
①不名污家，通释：今依前后文释污家有二义：一、饷遗以污他清净平等善心，令不平等，上四分及下多论意；二、造种种恶业令他信敬心退失，亦下多论意。
准之，凡作恶自感恶果，是恶行，若因之坏他信心，亦名污家。
若他不知，或虽知不坏信行，但名恶行。
记约自他两损分之，即此意也。
依之，僧祇淫、酒、非时食等，若由此令彼信心退减，亦可名污家耳。
多论云：若作种种恶业，破他信敬善心，名污家也。
作不清净秽污垢浊，又得恶果，名为恶行。
多论，通标中，初明污家。
言种种者，如后所列。
作下，明恶行。
文举因果以显名义。
又比丘凡有所求，若以种种信施物，为三宝、自身，乃至一切，而与大臣及道俗等，皆名污家。
何以故？
凡出家人，无为无欲，清净自守，以修道为心。
若为俗人信使往来，废乱正业，非出离故。
别释中五段，前四永制，后一暂开。
又初、四损自，二、三损他。
初云凡所求者，总收多事，不问公私善恶，皆不许之。
何下，出意，以非沙门所宜为故。
由以信施物与白衣故，即破前人平等好心：于得物者欢喜爱乐；不得物者，纵使贤善，无爱敬心。
失他前人①深厚福田。
二中。
纵贤善者，据比丘言之。
①失他前人，谓先白衣有平等信，则一切贤善沙门为彼之深厚福田。
今由污家坏彼好心，是则令他前人失深厚福田也。
又倒乱佛法故。
凡在家俗人，常于三宝求清净福，割损肉血以种善根；今出家人反持信物赠遗白衣，俗人反于出家人所生希望心。
三云赠遗。
遗字去呼，献也。
又若以少物赠遗白衣，因此起七宝塔、造立精舍，乃至四事①满阎浮提一切圣众，亦不如静坐、清净持戒，即是供养真实法身。
四中。
起塔等者，有为世善，犹不离过，罪福双感故。
不如静坐等者，无漏净业，出离因故。
真法身者，即是戒体。
①乃至四事，乃至者，论文具云：以少物赠遗白衣，纵使起七宝塔，种种庄严，不如静坐、清净持戒，即是供养如来真实法身。
若以少物赠遗白衣，正使得立精舍犹如祇桓，不如静坐、持戒，即是清净供养三宝。
若以少物赠遗白衣，纵使四事供满阎浮提一切圣众，不如静坐、清净持戒，即清净供养一切圣众。
若有强力能破塔坏像，于僧有折损者，得以塔物、僧物随时消息①。
五中。
难开缘，如盗戒。
寄语来学，细览斯文。
且心识非愚，耳目犹具，何事终年讲读，殊无一句染神？
岂异盲聋，信同土木。
必怀高操，勿混下流。
不唯沉屈平生，更乃毁伤三宝。
愿详圣训，返照自心，忽悟前非，早须改迹。
①消息，祖庭事苑二云：消，尽也；息，生也；谓可加则加，可减则减。
济缘一七·四八：消息，犹言详度也。
易·丰卦，彖云：天地盈亏，与时消息。
消息，谓进退。
律不犯中。
若与父母、病人、小儿、妊娠妇女、牢狱系闭及寺中客作者，不犯。
若种华果树①，自取华乃至②教人贯华，持供养佛法僧者，一切不犯。
若人欲打，被贼，虎狼恐怖之处，若担刺来，于中走避者，不犯。
若度河沟、渠坑，跳踯者，不犯。
若伴在后，还顾不见而啸唤，不犯。
若为父母，若病人，若闭牢狱，若笃信优婆塞有病若在狱，看书持往。
若为塔、僧、病比丘事，开持书往反，一切不犯。
不犯中二：初污家不犯，得与七人；若种下，恶行不犯，得作五事。
初非掘坏。
自作教人，皆为供养。
文言自取，义非自摘。
若人下，开走。
若度下，开佯跛行。
若伴下，开呼啸。
若为下，开作使律云：若不看书持往，及为白衣作使，皆突吉罗。
前亦阙引。
前列共女坐及歌舞等，此无开者，性恶之渐，荡逸之端，故可知矣。
①华果树，彼接云：复教人种，供养佛法僧。
自取花三字，本文无之，恐脱乎。
②乃至，彼云教人取花供养佛法僧，自造华鬘、教人造供养佛法僧，自以线贯花供养佛法僧，自持华、教人持华供养佛法僧，自以线贯华鬘，已下同。
恶性拒僧①违谏戒第十三。
十三。
佛在拘睒弥。
阐陀恶性拒谏，因制。
①恶性拒僧，戒缘中，行宗一·九云：阐陀即车匿，本王宫侍人，为佛控马逾城入山，最先亲侍，故常以此自负。
疏云：阐陀内实无德，闻谏不受，反傍胜人，恃己陵物。
便言：佛是我家佛，因释种故。
法是我家法，因佛说故。
汝今依我释种佛法出家，我是佛法根本，正应教诸大德，何用大德教我？
有德相诲，为除迷结，是以须谏。
善见一三云：我与勒陟将佛入山学道，不见诸长老一人侍从佛者。
佛得道已，而转法轮。
是故佛是我家佛，法亦是我家法，是故我应教诸长老，长老不应反教我。
具五缘：一、自身不能离恶，将欲作罪；二、诸善比丘如法劝谏；三、不受来谏，自恃陵他；四、僧如法设谏；五、三法竟，犯。
列缘。
云自恃者，即如阐陀，诸比丘谏时，反云①我应教诸大德，我圣主得正觉故。
①反云，彼云：诸大德止，莫有所说，何用教人为。
此人倚傍略教但自观身①，不须见过，佛令谏之。
释中，初文。
旁略教②者，即拘留孙偈。
①自观身，今戒本云：诸比丘如法谏已，不受谏语，言：诸大德，莫向我说若好若恶，我亦不向诸大德说若好若恶。
②略教，不违戾他事，不观作不作，但自观身行，若正若不正。
多论：问：如经中说但自观身行，谛视善不善，今戒文展转相教①，岂非相违？
通会中。
问引略偈，难今广文。
论指经中，即十诵戒本，与四分词有少异。
①今戒文展转相教，戒本云：彼比丘谏是比丘言：大德！
自身当受谏语，大德如法谏诸比丘，诸比丘亦当如法谏大德。
如是佛弟子众得增益，展转相谏，展转相教忏悔。
答：佛因时制戒，言乖趣合，不相违背。
有六种不同。
一、前人有爱憎，发言谏有损，故云但自观身行；若为慈心有利益者，则云共语相谏。
二、若钝根无智，则言说无益，便止；若聪智利根，发言有益，便谏。
三、若少闻见，出言无补，便止；若广闻博见，有所弘益，便谏。
四、若为利养名闻，便息；若利安众生，阐扬佛法，便谏。
五、为现法乐①，但欲自摄，便止；若欲以化益，使天下同己，则展转相谏。
六、若为新出家者，爱恋妻子，便言但自观身行；若久染佛法，力能兼人，则令展转相教等。
答中。
初总举。
云因时者，随机兴制，不可一概故。
言乖谓文或有异，趣合谓各有其理。
一下别示。
六中，第五并是善事，自他二利，分之自别。
余五皆善恶相对。
初、约爱憎、慈心，损益对；二、约根利钝对；三、闻见广狭对，无补谓不益于人；四、求利、为法对；六、初心、久学对，兼人谓倍人之智。
①五为现法乐，钞批：慈云：即人贪坐禅、诵经等，随心所乐者便止。
宾云：通相为言，为得圣道名现法乐；若别相说，根本静虑为现法乐住也，谓入禅定有乐也。
如佛初成道，受解脱乐等也。
律不犯中。
初谏便舍；若非法、律；若为无智人诃谏时，语彼言汝和尚、阿阇梨所行亦尔，汝可更学问诵经；若其事实尔①；若错说者：一切不犯。
不犯中。
五事。
初、即顺谏；二、非法者，谏不如教故；三、无智诃者，不当理故；四、实尔者，省己无非故；五、错说者，不作意故。
①若其事实尔，疏云：若其事如是者，谓同戒本，道德胜缘，非可妄谏。
简正：其事实尔者，大德云：此中尔者，训是也。
自己所作之事实是不违教文，前人谬谏于我，不受无犯。
砺疏：实为己所行，是无其情过也。
二不定中。
文疏久列，在戒本解，略述大意。
二不定。
标指中。
屏露不同为二，不审实犯为不定。
上总戒分①，下摄威仪，故当第三。
文下二句，指广。
文疏通指古疏，故云久列。
疏释广律比丘戒本，辨此二戒广列义门，故云在戒本也。
今此但明成犯缘相，自余义章，并见戒疏、义钞，故云略述大意也。
①上总戒分，篇聚篇一四·三二：其二不定法，托境以言，通该六聚；若论罪体，生疑不信，是突吉罗。
记云：六聚者，戒本三罪二罪，谓淫、触、语、叹，屏、露二坐，兰、吉即方便，提舍如兰若受食。
所以篇列第三者，既通六篇，上收戒分，下摄威仪，文义便故。
此戒罪体，但取生疑，犯突吉罗。
文言应一一治，自依篇聚耳。
多论，制意四种：一、为止诽谤故，二、为除斗诤故，三、为①增尚佛法故，四、为②断障道恶业次第故。
制意中。
初二为他，意见戒缘；三是为法；四即为己。
淫重由成，故云恶业次第也。
①三、为，彼接云：比丘出家，迹绝俗秽，为人天所宗，以道化物；而与女人屏处私曲鄙碎，上违圣意，下失人天宗同信敬。
②四、为，又接云：初既屏处，渐深缠绵，无所不至，是以防之。
初不定中。
一、屏处不定。
佛在舍卫。
迦留陀夷与优婆夷①共屏覆坐，说非法语。
毗舍佉母②见，白佛因制。
①优婆夷，注戒云：先俗友妇斋优婆私，形并端正，各有系意。
时到诣彼，共屏覆坐，说非法语。
②毗舍佉母，疏一·二七：见云：毗舍佉母有十男十女，各有二十儿孙，合四百二十人，国中称之婚法准则。
多论卷四：问：毗舍佉母聪明德重人，知比丘与女屏坐，何故往？
答：是人既入道迹，深乐佛法，佛常自说听法有五利云云，欲闻法故，不为嫌疑往云。
律中：毗舍佉母，有小缘事，往彼闻语声，作念或能说法，即倚壁闻。
但说非法语，看与坐非法处，便念比丘法不可如是，若夫主见，应诃骂，生不信，疾往白佛，因诃而制。
四缘犯之：一、是屏处，二、是女人，三、无第三人，四、随所作犯。
犯缘中。
随作犯者，若论所犯，各自如篇，此中但制令俗生疑，正篇犯吉。
疏云：缘通七聚，犯唯在吉。
斯明证也。
四分：女人①者，人女、有智、未命终也。
独者，一比丘一女人。
在屏处者，有二种：一者见屏，若尘，若雾，若黑暗中，不相见也；二者闻屏，乃至常语不闻声处。
覆处者，上有盖也。
障处者，若树、墙壁、篱，若衣及余障也。
可作淫处者，得容行淫处。
释中。
本宗文有三。
初、简境。
人女简非、畜，有智简幼小狂睡，未终简死坏。
独下，二、明所造事。
望人有二，男女各一，故名为独。
在下，三、释屏处又四。
初明二屏，但取他人两不见闻，不必房室。
常语者，声不大小也。
覆处盖者，文不指物，随有皆成。
障处树等事局，故云及余，无不收也。
可作处者，具上三故。
①四分女人，即戒本广解文若比丘共女人在屏处、覆处、障处、可作淫处坐，说非法语云云，今牒释之也。
疏一·二八：初、云见屏，中无隔障，但为缘来，两不相见也。
二、言闻屏，目两见在，但不闻声故。
覆、障二处，约缘相为言；屏处一种，约见闻根辨。
通释：若无覆障，纵有见闻二处，还属露处不定欤。
次戒露处，律文但约无墙壁等释，故律云露处者，无墙壁若树木，无篱障及余物障。
律文不约覆释，于屏、覆、障三中，但简障处，不除屏、覆二处故。
准之，有覆无障却属露处，有障无覆亦属屏处戒欤。
又九中屏处辨相云：屏处者，若树、墙壁、篱栅，若衣及余物障也。
露坐戒云：露地者，谓在见闻屏处。
依此等文，今屏处戒必具障处，余具阙不定；后露处戒，但无障物，余有壅也。
又十诵律屏处戒辨相云：屏处者，是处有壁，有篱席障、薄衣缦障，如是等种种余障，是名屏处。
又露处辨相云：露地处者，无壁障乃至衣缦障，是名露地。
依此唯约障隔有无，分屏露二处耳。
然下与尼坐戒记云：烟尘暗黑名见屏，常语不闻名闻屏，据此以论，未必覆障。
又僧祇九：屏覆者，若暗处，若覆障处。
准之，若黑暗等地，可作淫处，纵无障隔，亦屏处所摄耳。
僧祇云：若母女姊妹，亲里、非亲里，若老若少，在家出家①，是女人也。
设有余人，若眠，若狂，婴儿等，悉名为独。
他部中。
初科。
前列诸境，以遮疑滥。
设下，明第三人，皆无辨识，纵多非证。
①出家，下是女人也四字，本文无之，彼接云：屏覆者，若暗处，覆障处。
可淫处者，男女共事无可羞处。
独者，一男一女，更无余人。
已下同。
善见云：见、闻屏者，谓无眼者、聋者、睡者及多女人是也。
善见，文释初缘，义兼第三，以盲聋等非明证故。
言多女者，同类喜闻，容相隐覆，虽复闻见，犹非证人。
如上诸缘，并是犯位。
广如前篇。
结示中，即指篇聚。
后不定戒，略同前者，唯露处为异。
二、露处不定。
初句标名，次句指同。
犯缘亦四，唯改第一为露处，余三并同。
今更辨异：一、所在异，即戒两分；二、所作异，谓可淫不可淫；三、所说异，前唯说淫①，后通粗语；四、所疑异，前三后二。
并如戒本。
①前唯说淫，据律文也，前戒本云：在屏覆障处，可作淫处坐，说非法语。
广解云：说非法语者，说淫欲法。
后戒本云在露现处，不可作淫处坐，作粗恶语等。
广解云：粗恶语者，说淫欲法，赞叹二道好恶。
四分律行事钞资持记卷第十九四分律行事钞资持记卷第二十宋余杭沙门元照撰记三十舍堕。
忏法如后，直明种相。
三十舍堕，名兼罪、忏。
律本随戒并列悔法，故独此篇指忏。
如后，即忏篇也。
初、长衣过限戒。
初戒①。
佛在舍卫。
六群②畜多长衣，彼常经营庄严衣服，积而藏举，因制。
①初戒，依律，凡经两制。
初佛制三衣，不开畜长。
六群畜长，或早起衣，或中时衣，或晡时衣，常经营庄严如是衣藏举。
诸比丘见，问已白佛，因一向制断。
后阿难得一贵价粪扫衣，欲以奉迦叶。
迦叶不在，恐若经宿犯长，白佛，佛问：迦叶何时当还？
答曰：却后十日。
佛集僧赞叹少欲头陀，语言自今已后，听畜长衣齐十日。
若过者，犯此戒云云。
若依善见一四，欲奉长老舍利弗云云。
济览：据律，初六群缘，无十日乃说净开。
至阿难缘，方开十日乃说净。
多论四云：本是豪族，先在家时，爱著璎珞、种种服饰。
虽乐法出家，以本习故，乐好衣钵，又世世已来常多欲，是以今故聚积。
②六群，戒疏一·六三：六群比丘者，以本六人同共朋游，即以为号。
多论四云：一、难陀，二、跋难陀，三、迦留陀夷，四、阐那，五、马师，六、满宿。
六人俱是豪族，共相影响，相与为友，宣通佛教。
多论三意：一、因开畜长，贪于俗利，坏道功德财；二、比丘积贮，与俗无别，失信敬心；三、违佛四依，非节俭行故。
制意中。
功德财者，财喻戒法，能济贫苦①。
若贪世利，必丧道财；欲富道财，须远世利。
初是增惑，二即长业，三违教行。
①济贫苦，如菩萨戒经序云：戒如摩尼珠，雨物济贫穷。
具六缘犯。
一、是己长衣。
谓三衣之外财也。
第一缘中。
初科。
上句定所属。
谓下，示名体。
三衣外者，若受百一，则百一外为长①。
①百一外为长，问：百一供身比丘得畜长衣耶？
答：得。
资览云：首疏七云：一、解制意者，良由众生根性不同，强弱不等，致令大圣方便开遮。
若知是人报力增上，堪耐寒苦，制畜三衣，不听畜长。
二者，报非增上，制畜三衣，力合不堪，非长道之缘，故开百一，记识受持，不须说净。
第三人者，根力次弱，百一物外，听随施受，说净畜之。
第四人根力最弱，要假重物，方能济身，进业有益，故圣开畜被褥、车舆及余重物。
第五人者，须七宝房舍，故涅槃、分别功德经云天须菩提等。
戒本加粪扫衣为六种也。
多论：若百一物外，作衣不作衣，一切说净。
大钞记云：百一有二：一、中根百一，二、畜长百一。
四分云：长衣者，长如来八指，广如来四指是也。
多论云：佛指面广二寸。
准前姬周尺，长一尺六寸，广八寸也。
若长广互过减，皆不结犯，要二俱过。
多论云：余不应量者，过限舍，作吉罗忏。
故须俱说。
简辨中。
初科。
前引二文定量。
若下，次辨犯相：初明应量；下引多论，明不应量。
昔人据律，不应非犯；今据圣论，罪分提、吉，犯忏不殊。
十诵七种衣不作净施：三衣、坐具、雨衣、覆疮衣，第七及百一供身具。
简滥中。
此据正加受者为言。
必在受外，通须净施。
多论：三衣虽不受，日过无犯，但有缺衣、坏威仪二罪。
若本说净，今作三衣，即失本净，以三衣无长可防①故。
又舍此衣更受余衣，前衣说净，不者犯长。
又比丘有缘得褺，指作三衣，则不犯长。
若一衣三肘、五肘外有长，说净。
三中又三。
初不受无犯者，无别长故。
缺、坏二罪，逐日随结。
若下，用长为受，上明加受失净。
无长防者，以净本防长，今非长故。
下明舍受重说。
恐谓已净，后不须故。
又下，指拟非长，即入三衣数故。
问：后用加持不？
答：指但免长，不即加持。
故知衣成，别自加受。
下约肘量者，则明量外非法服限。
文举一衣，余二类准②。
亵本音薛，字当作褺，音㲲，即布帛也。
①无长可防，意云畜长制净者，为有犯长可防也。
三衣不尔，佛制受畜，故无犯长罪可防。
故加受法，则失本净。
多论衣量有三品，中三衣长五肘，广三肘。
②类准，多云：极长六肘，广三肘半。
若极下，长四肘，广二肘半。
今文出中品量也。
问：月望衣不割、簪、缝，过日犯者？
答：彼中先有故者堪受持故，须作衣相，方免长过。
上论文指先无三衣者耳。
问中。
以月望衣，从十一日至二十九，随足即成。
已出十日，不容更开，但线絣①裁割，即免长过。
此则与上指作相违，故须会通。
答中，约先有无以分两别。
初明月望。
彼因但三衣比丘伽梨故烂，十日不办，遂开一月，故知先有明矣。
上下，决上指作，不开本有。
①絣，音崩，以绳直物。
已上诸文，故须第一是己长衣。
鼻奈耶云：以一日所成①故。
结中。
须是己者，简示他物非所犯故。
下引证者，彼约日数以分四衣：大衣为五日衣，七条为四日衣，五条为二日衣，长衣为一日衣。
彼恐营衣废业，故约日限之，则明非他物矣。
①一日所成，问：一日所成，长衣体何也？
答：二衣篇记，三一·一二：长衣一日成。
若据通论，但使受持之外，俱名为长。
今此且对受持，欲明长衣是余小物，故约一日可成，非谓不通大小。
以可知矣。
二、虽知①是长，若忘等缘，则无有罪，故二明属己定；三、应量之财；四、不说净；五、无因缘，谓迦提一月、五月等；六、过十日②，便犯。
余缘中，初科。
第二属己定者，虽是己长，忘等缘差，容不定属故。
言忘等者，即下八门不犯，皆非定也。
三中，注绵毛者，此约不成衣相者为言。
①二、虽知，戒疏一·六三，二、虽是长，若有迷忘，或未知属己，亦无长罪，所以须知属己已定；三、是应量财等，同今钞。
今断属乎第一缘，科中甚过矣，可附次科。
②过十日，律六·三：时阿难从人得一贵价粪扫衣，欲以上迦叶，迦叶不在，以故白佛。
佛言：迦叶何时当还？
阿难言：却后十日当还。
佛言：自今已去，听畜长衣，齐十日。
多论：得应量、不应量衣，即说净者，益善。
若不说，至十日无咎。
若不作净，不受持，至十一日地了时，应量者舍，作提忏。
不应量者同前。
释第三缘。
明分齐中。
言地了者，即明相现，方维可辨故。
指同前者，上云过限，作吉罗忏。
善见：若一处缚束，一罪。
若不缚束，计衣段段，明相出，随处得罪。
次科。
缚束者，不问财体同异多少，同为一物。
不缚束者，纵在一处，亦随别犯。
说净离合，事亦同之。
问：能染应量，所染云何？
答：通应、不应。
如足食竟，正不正俱犯足。
相染中。
初日得者为能染，后九日得皆名所染。
恐谓财体大小不同，不相染故，或可昔计不应量非犯，故问决之。
初问答中。
上句正答；如下，引例。
以足食戒，前足约五正，后犯通二食，可例所染。
旧云俱作提忏，非也。
衣虽相染，罪随大小，不可滥故。
若能染是不应量财，而染应量不？
答：小大虽殊，舍忏义一。
律结大提，论结小吉，故皆一染。
次问答中。
上明忏同，下示染同。
大即应量，小即不应量。
律提论吉，如前所引。
僧祇云：若二人共物未分①，若施僧物分未入手，病人嘱授物②未与，若闻受戒弟子、知识送衣未入手，若贸衣决价未入手，若织衣未入手，虽过十日，皆不犯舍③。
若施僧衣未分者，虽久不犯。
若已分，多人共分，中有善毗尼人，为众人作净，无犯；不作，过十日犯舍。
释第四中。
僧祇文为二。
初、通明六缘。
皆未入手，故不犯。
若施下，二、别示僧物，又二。
初明未分。
问：与前何别？
答：前云分未入手，则显分已未入；此言僧物未分，则是一向未分。
若下，次明已分。
共分一人作净，通及余人。
注中。
前明二人共分无犯，此言不作，过日犯舍，故须和会。
共活属己已定，不共反之，故不相违。
①未分，彼接云：不犯；若分得已，应作净，不作净过十日者，尼萨耆波夜提。
已下往往有此语。
②病人嘱授物，资览云：依本文意，时有施主请僧与衣，中有病比丘，不能自去，嘱授他言为我取来，彼未与也。
非亡人嘱授例也。
③不犯舍，彼接云：为三宝求物，虽久不犯。
④此是共活人，下段多人共分物也。
前句者，上文云若二人共物未分者是也。
问：上既云未分，今文云已分，犯不自分，何须和会？
答：未分、已分，在文虽异，于义无别，故特和会。
谓上二人物别属已定，复同已分，今约各自故云未分；下约别属而云已分，若依各自，还同未分。
多人共物，人别不分，故重。
意云：下段已分者，约僧别已分，若于多人共分中论，未各自分，全同上二人共物未分。
然上约不共活，故开不犯；下约共活，虽未各分，体通彼此，皆同已分，故不作，犯。
律中，边方开五事①，长衣入手十日方犯。
准此，余方未必手捉始犯。
四分。
五事者，二衣中具列。
长衣入手，五中之一。
边僧既少，卒无对说；但未手捉，容得待人。
准此下，义决。
余方者，通指有僧之处。
且如此土②，虽在边隅，僧多须闭。
必无僧处，可准上开。
①五事，一、五人受具，二、著重革屣，三、数数洗浴，四、敷羺羊皮，五、长衣入手等。
②且如此土，二衣篇三一·一八：而边僧既多，用本开法，律结正罪。
必无僧可得，准用无过。
记云：而下，决开制。
初、五两开，僧多还制；余三永开。
伽论云：十日衣云何为犯？
谓入手，若膝上、肩上，作想是我物，从是数过十日。
伽论四种。
三是身受，想即心系，不待身触。
明了论①，有物眼所至得，非身至得，入算数者，如人施衣、酥等，但作属己意，过日犯。
有身至得，非眼至得②。
有眼、身至得，非算数者，若人不许自受，拟施三宝。
有非二至得，亦入算数。
了论。
约眼与身，历为四句。
初句言入算数者，从此为初，计十日故。
次句不出其相，如云雾暗中受物是也。
第三双亦入算可知；反明非算，特显异相。
第四双非，如物在他处，遣报令受，及伽论作想之类，皆得入算。
①明了论，彼云：善解至得五种类。
释曰：有物眼所至得，非身所至得，入算数；有物身所至得，非眼所至得，入算数；有物眼身所至，入算数；有物非二所至得，入算数；有物眼身所至得，不入算数，若人不许受。
是名五种至得。
通释：本文有五句，今钞略第三句，疏文具引五句。
但初四句安一二言，至第五句略标数言，今记并行宗但约四句释之，恐违本文。
彼云五种至得故。
钞衣、酥者，问：长药成犯，必局加法，口受之法，必先手受，今非身得，如何成加？
答：钞批云：言衣、酥者，景云，准了论，酥遥加法，过七日即犯长也。
又大钞记云：了论意作属己意，成加法，故过日犯长也。
此等诸释，部别异欤。
②非眼至得，此下，彼有物眼身至得，入算数之句。
四分中，若初日得衣，二日不得，乃至十一日，通皆不犯。
如是等类，具有八门，通不相染；余无法缘是犯。
二者，中间净施；三、遣与人；四者，失衣；五者，故坏；六、作非衣；七、亲厚意；八、若忘去以心迷故。
或忘财体，若忘加法。
并开十日。
释第二中，八门不染②。
初委示第一门。
律中句法颇繁，须者自检。
彼有十段。
初段十日俱得，今钞不出。
第二段但一日不得，自有九句。
钞云二日不得者，此举初句，文云：初日得，二日不得，三日乃至十日得；九日中所得尽尼萨耆。
乃至十一日者，此举第九句。
文云：一日、二日、三日乃至九日得，十日不得，九日中所得衣尽尼萨耆。
但使不得衣日，则无相染，故云通皆不犯。
如下，结前标后，故总云八门。
无法缘者，谓非八门开也。
二者下，列余七门。
四即夺失。
五谓烧漂。
故注显之。
灼即烧也。
六中转作帽袜，不入长故。
第八，注中，初句总标，次二句别释，后句例开。
①帽袜，汇云：帽，头衣也。
通释云：本朝头巾，正入非衣。
或如领覆，是应量衣财，在说限欤。
袜，汇：脚衣云云。
本朝足袋、脚半等，此类也，即非说限。
省案：如领覆亦非说限乎？
钞子注唯言非服用，帽袜之属，而不拣应量不应量故。
若言领卷应量故可说净者，头巾亦可净，虽不应量，舍忏一故。
②八门不染，每门有十段。
初门约不得明不染。
初段唯一句，十日皆得故。
第二段有九句，九日得，一日不得，次第除，故有九句。
第三段八句，八日得，二日不得故。
第四段七句，七日得，三日不得故。
第五段六句，六日得，四日不得故。
第六段五句，五日得，五日不得故。
乃至第十段唯一句，一日得，九日不得故。
自余七门准此。
是中一句者，如第一段一日得，二日得，乃至十日得，是为一句。
如第二段初句一日得，二日不得，三日得，乃至十日得，是名一句。
可见律名句下。
③作句，谓一日得衣，二日得衣不净施，三日得衣净施，四日得衣不净施，乃至十日得衣不净施，至十一日明相出，九日中所得衣，尽尼萨耆。
又一日得衣，二日得衣不遣与人，三日得衣遣与人，四日得衣不遣与人，乃至十日得衣不遣与人，至十一日明相出，九日中所得衣，尽尼萨耆。
④如别，行宗记中亦云：广如钞中。
律又云：若舍堕衣不舍，更贸余衣，一尼萨耆，一突吉罗。
贸易中，初文。
以律言通，容彼异解，故须决正。
昔以财去①，畜心染犯。
论中不尔。
多云：若先应量舍堕物，即作应量、不应量衣，此衣尽舍，作提忏。
若先不应量舍堕物，作前二衣，并舍，作吉罗忏。
二、若先应量舍堕物，更贸得衣财，即作二衣，此衣不忏，忏先提罪。
若不应量，贸得二衣，不舍，已入净故，忏先突吉罗。
次科。
初二句出古解。
彼谓贸得新衣，为前衣染犯，故尼萨耆；不合著用，故突吉罗。
论下，引斥。
文有二段。
初明舍忏，后虽更改，皆从本犯。
应及不应，二种相别。
二衣即应量、不应量，下同。
二若下，正明贸易。
文明后衣不忏、不舍，颇见昔非。
已入净者，新衣无染，应净法故。
①昔以财去，砺疏云：次染用犯者，文言不舍更贸余衣，后得衣犯舍堕者，此谓使人贸得，或自五众边贸，不犯贩卖。
此是净财，理合说净。
由前畜心相续不断，故染使犯长，故曰一尼萨耆。
非谓染贩卖财也。
言吉罗者，谓用不净财，故著不净衣，随著多少，一一结罪，脱即无罪。
今师所破，正当此疏。
上律，结一尼萨耆者，谓前衣堕罪；一吉罗者，谓不忏辄贸，违佛语故。
律云①：尼萨耆衣不舍，不应与人，乃至作三衣等。
三中。
初明一提，准上论云忏先罪故。
次判一吉，下引律证，文制不应，违教结吉明矣。
①律云，六云：若作净施，若遣与人，若持作三衣若数数著坏者，尽突吉罗。
不犯者。
十日内若转净施，若遣与人。
不犯中，初科。
即前八门二、三两位。
下明夺、失、烧、漂，同前四、五，余略不出。
若贼夺①等想者：此物实在，谓贼持去等。
虽经多日，无心故畜，无犯。
十诵：更得十日开之。
若作失想，亦同上解。
次异想中。
言夺等者，律列四想，此但明夺，余三下指同。
本律但开不犯，不明更开，故引十诵决之。
①若贼夺，已下诸文牒释律不犯文也，本文曰若贼夺想，若失想，若烧想，若漂想，不作净施，不遣与人，不犯。
若夺衣、失衣、烧衣、漂衣，取著，若他与作被，不犯。
若彼受付嘱衣者等，如下引。
律云夺衣、失衣、烧衣、漂衣者。
三中，初文。
四缘开者，前据虚想，此约实失，故注以简之。
问：若实夺、失，何容后得耶？
答：夺、失、水漂，皆可再获；烧有余残，义亦无爽。
注文末句，因点受持。
由夺等缘，失本受法，后得重加。
义在离衣，缘同因示。
取著①者谓前夺、失三衣，然有犯长之衣，以三衣体无，即正衣所摄。
断相续心，直忏先罪。
伽论云：颇有过十日衣，即一夜离宿耶？
答：谓取过十日衣作三衣受，出界外明相出者是也。
故知得作。
何故前云犯舍，不得作三衣？
答：此据有本三衣。
今此且充衣色，罪仍须忏，如善见②遭贼得著五大色衣，及以僧祇③中借俗衣受持等。
次科为三，初牒释。
言取著者，谓有犯舍三衣，由失正衣，即无长过，可取著用，故列不犯。
注释颇详。
伽论下，次引证。
过十日衣即犯长者。
意以有犯必无离宿，故设此问。
答中可证加受得成。
何下，三、释妨。
指前云者，即贸易中，彼言不得，故须通会。
答中。
初句释通前文，今下，正显今意。
色犹数也。
下引二文，色体不如，并许加受，足为今例。
问：为开暂时④，为得永作？
答：文似暂开，不妨永用。
今以义判，或有可别求，卒营未及，暂用弥善；或守己少欲，趣足被形，义通久永。
善见五大，通收正、间。
僧祇俗衣，彼因借被作净安纽故。
①取著，律文云若夺衣，失衣取著云云。
然今二段分释，依此上夺衣、失衣等约长衣体，今注夺衣等约受持衣，则不可与上一连读尔。
②善见，一四云：白衣见比丘遭贼裸身，持白衣衣与，或与五大色衣，得著，无罪。
③僧祇，彼云：若比丘共贾客著道行，贼逐来，不得避，随索与之。
若是贾客语比丘曰我借汝此衣著，到前住处还我，莫令损减，是比丘应取是衣，摄缕在内篸缝，令缕不现，作净受持，到住处应还。
④为开暂时，问：为约犯长衣，将约五大色耶？
答：此言犯长之衣耳。
五大色衣，体相不如，理局暂开。
律云：若他与作被，不犯。
以是重物，不应轻财，不合说净故。
而未见正文开也。
十诵①：施僧被褥，僧及一人亦得受。
四中。
注云重物者，以用重故。
准知入净方有长过，被褥说净，诸律无文，故云未见等。
下引十诵，僧、别得受，但得受用，不明说净。
①十诵，五九云：问：一比丘独在僧坊，应取卧具不？
答：应取。
问：二比丘在僧坊，应取卧具不？
答：应取。
三比丘亦尔。
若四比丘应唱分之。
律云①：付衣者远行，或水陆道断等，不净施、不与人，皆不犯。
五中。
付衣者，律作受付嘱衣者，即所嘱藏举人也。
水陆等者，此并人、衣隔绝，不及故开。
例余缘阻通入不犯，故云等也。
①律云，本文云：彼受付嘱衣者，若命终、远出去，若休道，若为贼强将去，若为恶兽所害，若为水漂溺，如此不作净施，不遣与人，不犯。
离三衣宿戒第二。
第二。
佛在舍卫。
六群持衣寄亲厚①，往人间游行，故制。
名中。
三衣简余衣；宿者，结犯限分。
①亲厚，本律六·六。
亲厚，彼云亲友比丘。
具六缘成犯：一、是三衣，二、加受持，三、衣人异碍，四、不舍会，五、无因缘，六、明相出，便犯。
列缘中。
第三，通收四碍，如后具释。
第四，有缘不及，律开遥舍，或复奔会，二皆无犯；非此则为犯缘。
第五，下列七缘，通入开位。
三衣、五衣得波逸提。
余衣突吉罗，非谓畜长之衣，此乃百一供身服者，佛令受持，违受故结吉。
长衣净施，有别人可依，知有何过？
不同昔解。
释第一中。
初文，先示罪相。
五衣者，附明尼制，祇支、覆肩皆入制故。
非下，释上余衣。
初，正释；长下，点古，彼谓余衣言通长物，离亦吉故。
又三衣是制，通上中下，违故得重；百一衣助身，开于中品，违受故轻；长则下类，别施他人，自即非贮，故全无犯。
余如戒本疏。
约根中。
前二并受，罪重轻者，制、听别故。
后二皆听，罪有、无者，法分受、净，物属自、他故。
下指戒疏，见离衣戒。
二、受衣方法，及以作衣等法，并如下卷衣法中。
二中。
本明受持而指作衣法者，以作如法，方成受故。
三、衣人异碍。
四分、他部相成有四，即染、隔、情、界也。
上之三碍，通界并有；若论界碍，彼此不通。
故文云：失衣者，僧伽蓝里有若干界；不失衣者，僧伽蓝里有一界。
三中。
初科，前指所出。
如下释中具标部号。
上下，示通塞。
初正示。
作法、自然，一一界中，皆具三碍，故云通界并有。
界碍不通者，律云此伽蓝非彼伽蓝，树车等皆尔是也。
故下，引证通义。
古谓：伽蓝相坏，树车丛生，故言若干。
今意不尔，故注以示之。
初、明染碍①者。
律云：比丘脱衣在俗人处形露，佛令除村。
村有五义，谓诽谤、生疑、为护梵行等。
即此女人与比丘同处，性相乖忤，多致讥迹。
佛不许同宿、同坐、同行、同住，并生染故。
若取衣持②，恐坏梵行。
必与同处，衣须随身。
别释中，染碍为二。
先引制缘。
令除村者，即作法摄衣羯磨所牒。
五义出多论，文略一、三：一、聚落散乱不定，衣界是定；三、为除斗诤。
即下，次释制意。
女情淫荡，僧本贞洁，故云乖忤。
忤犹违也。
纵不为非，亦生疑谤，故云讥迹。
佛下，总举诸戒，类显今制。
宿行各一，坐收屏、露及二不定，同住即是除村。
若下，结示名相。
①初明染碍，业疏八·三九：若单士女，即非村摄，但是染、情之障碍耳。
故文云村者，男女所居也。
记释曰：单士女者，谓无住处，或虽有处，村相不成，并归染、情两碍。
准之，染碍者，同界有女是也；村界者，别有村院是也。
二相全别。
今钞明染碍，何引村界文耶？
答：为明相染之相，且引除村缘起之文也。
准业疏·结界篇，律中，初不除村，后为缘起方除村。
有女通成染碍否？
答：不尔。
业疏云：以义而推，无男有女，是为染碍。
②若取衣持，意曰：若于同界隔身置衣，女来衣处，若比丘欲用衣，往女所而取衣持，恐坏梵行，故须早随身，此中意也。
二者，隔碍。
律云：若水陆道断、涩难等，离衣开无有过。
僧祇①：寺门外不捉户钥，无十二桄梯，是名离衣。
隔碍中。
引律缘。
虽无离罪，不妨失受，故得成碍。
涩字写错，律作崄难。
下引僧祇，彼无势分②，捉钥有梯，并可入故，反此成碍。
①僧祇，彼云：若是中梯磴道通者，不犯。
又云：户钩在比丘边不犯。
②彼无势分，通释：纵依四分，隔塞不得入，正是碍塞，岂开势分？
故下文云：必界内有上三碍，不得外护。
但约护衣云也。
若依秉法，惟以摄僧称作法界，摄衣界等废置不论。
三者，情碍。
律云：若夺想、失想，若贼、恶兽、命、梵等缘。
僧祇①：兄弟分齐之处。
多论：王来界内，大小行处，近王左右，并非衣界。
及以作幻、作乐人等入界，亦如王法。
以情隔故，妨于来往，故名失衣。
情碍中。
三文，并约心想成碍。
本律，文见不犯。
僧祇，如后族界。
多论，大小行者，论作行来处，即是行路。
王臣恃势，幻术惑众，乐音荡情，凡此等人皆可畏避，故即成碍。
以下，结名。
①僧祇，彼云兄弟二人共一家，于家中别作分齐，若兄不听弟入，弟不听兄入；若比丘在兄分齐内，衣在弟分齐内等。
四者，界碍。
界有两种：自然，作法。
上之三碍，入此二界，通界失衣，并非衣界。
若无三碍，二界各别，通得护衣。
五分①云：若作法衣界及自然衣界，比丘于中不得自在往返，是名别界。
反上同界。
界碍中。
初科：前示两界；上下，明界碍。
初明界通三碍；若下，正显界碍。
文明各界通护，则显互望不通。
五下，引证。
不自在者，谓有三碍。
反上者，谓得自在。
①五分，卷四：异界者：僧不羯磨作不失衣界；虽作，而于中不得自在往反。
若论作法，下卷明之；今明自然有十五界。
别释中，初文。
作法语通，此谓结摄衣界。
若单摄僧，止属自然、伽蓝界耳。
下卷即二衣篇。
四分有十一种①。
一、僧伽蓝②界；二者，村界。
各有四种：谓周匝垣墙、栅篱③、篱墙不周、四周有屋也。
次科。
僧、村界中。
初科体别相同，故合明之。
初列名；各下，示相。
垣墙是一，栅篱为二，此二并约周匝。
篱墙不周为三，谓四围有缺，若但三面有障，亦成村相。
四周屋为四，谓上有覆，必兼帘壁等障。
①有十一种，今文具明十五种，前十一本宗自出，后四出外部。
②僧伽蓝，慧琳音义云：僧伽蓝，此言讹，正言僧伽罗摩，此云众园。
僧史略上云：谓众人所居，在乎园圃生殖之所，佛弟子即生殖道芽圣果也。
③垣墙栅篱，尔雅云：墙，谓之墉。
垣，汇云：卑曰垣，高曰墉，柴垣曰篱，木垣曰栅。
此等诸相不周，伽蓝相坏，树、车等界丛生，故云若干界。
此止是别界，不名僧、村二所。
次科。
引古中，先出彼意。
此下，夺破。
既云相坏，则非蓝、村。
树、车自立，故云别界。
疏云若缺，非蓝，事同空野是也。
今言若干界者，有上三碍互生，来往讥难，故失衣也。
僧祇①五分中：同界者，僧羯磨作不失衣界，于中得自在往反。
异界者，不得自在往反是也。
乃至舍屋、尼寺、聚落、重屋、车乘、场、露地、道行界亦尔。
今解中，初立义。
僧下，引证，文如前释。
乃下，指例。
舍屋，总仓库等。
尼寺即伽蓝。
余相可见。
三碍同别，并同蓝、村，故言亦尔。
①僧祇，第九，取意。
疑是十诵，彼第五，明同别界故。
三、树界者。
与人等，足荫覆跏趺坐①。
此但明其小相。
树界中。
初文。
与人等者，示高量也。
荫跏趺者，即广量也。
此相极小，已下非用，故注示之。
①加趺坐，婆沙曰：是相圆满，安坐义也。
以两足趺加，致两髀如龙盘结。
大日经供养法疏云：跏趺坐者，凡坐法，圣善寺三藏和尚边面授，左足先著右髀上，右足次著左髀上，名为莲华坐。
又玄赞云云。
如头陀篇，常期端坐，下头书出之。
十诵：不相接树，取日正中①时阴影覆处，若雨堕时水不及处。
置衣在此树，身在余处，若不取衣等，皆犯。
若相接树，乃至一拘卢舍者，随所著衣无犯。
次科，十诵中。
独株名树，相接为林，各显分齐，如文可见。
拘卢舍即二里。
①日正中，通释：此约中国夏至日说，如日本夏至，尚影转北。
东西可准，南北难依。
善见：日正中时影覆处，同上。
若树枝偏长，衣在阴头，人在树根，亦不失衣。
林界者，衣在林中，十四肘中不失衣。
此林有人来往，无衣界，应随身，不随者失。
上十诵，林界一拘卢者，谓是大林无难。
此言十四肘者，谓四树相连，势非广及，故衣界狭小也。
善见中。
初引论文。
树取影覆，随时大小；林无限齐，故约肘量。
十四肘计二丈五尺二寸，得四步余尺二。
人来往者，谓有碍也。
上下，会通律、论林相不同。
难即是碍。
僧祇：蒲萄蔓架，一切爪瓠等架，各四相取二十五肘，名衣界。
僧祇中。
蔓即藤萝。
二十五肘，计四丈五尺，得七步半。
四面取之，则相去十五步。
此据极广以量约之，狭则随架大小。
明了论解：若衣在楼、树下，身在上者失衣；若衣在上，身在楼、树下，不失，以上得落下故。
上下中。
引了论正取树相，楼是相因。
上落下者，言有此义，不必须落。
四、场界者。
律云于中治五谷处也。
谓村外空静处。
场界随处，故不明量。
五、车界，六、船界，并俱在陆地。
律云：若车、船回转处。
此但明住车。
十诵：行车①者，前车向中车杖所及处，中车向前、后车杖所及处，后车向中车杖所及处。
若不及者，是名异界。
僧祇：载船②水中，有多住处③，若自在往反，不会无犯。
反上即犯。
车船中，初列名。
并在陆地者，车无入水，何须简陆，据义合云俱在地住，言相方显。
律下，引示。
初明住量。
回转取周圆内地。
十下，明行量，初明行车，约多车相接为言。
杖所及者，杖即驾车人所持。
僧祇下，明行船。
多住处者，即一船中前后各据也。
①十诵行车，钞批：但车车相望，牛杖相及，名为一界，不限多少。
纵人、衣互隔千车，但中间无难，皆名衣界。
简正：又须知是一家车，若张、王等异主，即不可雷同。
②僧祇载船，简正：准祇第八云：比丘与外道同船，别有住处，外道住处坚牢，持衣寄彼宿，外道听自在往反者，不会不犯，谓情不碍。
③多住处，僧祇九，取要。
多住处下，彼接云：若比丘住处，若外道住处。
比丘住处不牢密故，持衣寄外道住处，日光未灭去，至明相出时还，尼萨耆。
若外道听自在置衣物者，不犯。
七、舍界。
四分无相。
此谓村外别舍①。
若据村、聚相，后当广说。
僧祇：若楼阁梯磴道外二十五肘，名衣界。
若著衣在阁上，下宿，有梯通，无犯。
准四分库仓②界，据明内③为言。
两无，任得。
舍界。
初科，先示体。
律但列名，故云无相。
村外舍者，即今田野间草舍之类。
村、聚如后，即指下科。
僧下，明量。
先准僧祇，楼阁取梯橙外。
次约本宗。
仓库据四周内。
二律不出舍界正量，故云两无。
今准用别界，随人取舍，故云任得。
有云：无四障依僧祇，有则取四分。
①村外别舍，简正：若在村者，即村强舍弱，没名何显，故谓村外。
②库仓，四分：库者，储积藏诸车乘辇与贩卖之物；仓者，储积米谷。
③明内，简正：明内则壁内也。
对上舍界，因解聚落。
次科。
标中。
若据村、聚，合在初明。
但舍在聚外，故须对显。
复由舍、聚二界相滥，寄此辨之，故云对上因解也。
四分云村界。
善见：无市云村，有市名聚落。
萨婆多论①，四句相对：一、是聚非家②界，如二聚落各有一家；二、是家非聚③，如一大聚落，更无异聚而有多家；三、亦具二界④，聚落有二，各多家是；四、俱非者，兰若界也。
聚落中，初文。
四分村、聚，名相不别。
善见约市且分名异；至论护衣，相亦无异。
多论四句。
聚止一家，则依聚界；多家即从家界。
须此简异，方无相滥。
①萨婆多论，通释：多论四句，依记及旧钞等解释，未得消文。
何者？
若约聚护，一聚亦得，何第一句强云二聚乎？
若依家护，二、三不分，俱从家故。
今按此之四句，非强约护衣而言，祇约家、村两相名义分别。
谓一是聚者，虽是聚落之义，今且约倚集之义也。
谓二村相倚聚，故是名聚，初句约二聚落者是也。
若单一村，非是聚义，第二是家非聚之句是也。
三、四句易知。
又解：一聚一家等，无别所滥，今欲异界相对明耳。
②一、是聚非家，钞批：二个聚中，各有一家，今则依聚得护衣也，不须依家。
没却家名，但得依聚，故曰是聚非家也。
③二、是家非聚，又云：立谓，唯有一聚，无别聚相形，但名家也。
夫以聚者，要有二聚相形待，故得名聚。
今此则依家护衣，由聚既大，中有两张王等家，恐有情染碍等。
④三、亦具二界，第三双句中，准论文云：若聚落有众多家，身在箭射所及处，衣在家中，失衣，以家界别故；若在家界外，不失衣。
依此观双句：若在家中，依家界护之；若在家界外聚界中，依聚界护之。
故成亦家亦聚句欤？
然依此义，第二句亦具双义。
若尔，但约相且分句耳，未必约护言别界者等。
论本文云：聚落有一界，亦有别界。
相接聚落，是名一界；不相接聚落，是名别界。
不相接聚落者，鸡飞所及处，分别男女处，惭愧人大小行处。
若聚落正有一家，置衣在箭射所及处卧，至明相举，不失衣云云，是别聚界相也。
聚落者。
十诵、多论：人民共住，名聚落界。
次科。
定名中。
共住即聚义，落犹居也。
今此通释，不取见论约市两分。
言别界者。
鸡飞不及，弃粪扫外，箭射及外，名为异界。
言同界者。
四边聚落，各有一家；若有车梯回转相及①，得登出入，身在梯根下卧，置衣在四聚落，不失衣。
以梯梁相接，无隔碍故。
聚落止有一家，衣在家内，车梯上下卧，不失衣。
若自然界内，箭射及处，至明相出，不失衣。
若衣在外，身在家中亦尔。
若众多家，衣在家内，身在梯车下，失衣。
以家界各别故。
聚界中分二。
初明别界。
文列三相，随一为准。
论约中人射箭，不近不远。
此谓聚外分齐，内是一界，外为别界。
次同界中又二：初至亦尔，即是聚非家；次若众下，即是家非聚。
初中，前约多聚连接。
车梯回转者，论云：两边有聚，中间有道容车行来，若车轴两头到聚，不失衣。
又云：四边有聚，以十二桄梯四向到墙上，得登出入，不离衣。
文标车梯，而以梯示相，车可准同。
此谓四聚相及，合为一界；随衣在处，皆不成失。
聚下，次约一聚通护。
初明家外不失，以通聚故，如注所显。
车梯上下者，论作车上梯下。
若自然者，即聚外分齐。
上约衣内身外；若衣下，互反上义，并同不失。
次是家非聚中。
以多家界别，不通聚故。
①相及，通释：以四梯四向到著四聚，成一界；若或篱不相及者失衣，唯以有一梯，非四聚皆通也。
家有一界、别界。
别界者，父母、兄弟、儿子，若异食、异业，虽同一处，事各不同，是名族界。
若同食业，名一家界。
家界中：初标示，二牒释。
别界不通，即为族摄。
同界通家，故是本位。
族亦有一界、别界。
各有住处，是名一界。
别界者，若作食处、取水处、便利处是。
若在①二处，皆失衣。
族界中。
标释同上。
各住处者，谓一家中别族分齐。
别界有二：初、作食等，即众共处；次、二处者，即异族处。
①若在，彼云：衣在一族，人在异族，则失衣。
僧祇：四聚相接，衣枕头卧，头及手脚各在一界，衣在头底，明相出①，衣离头，犯舍；若手脚至衣所，不犯。
十诵、多论云：若安衣二界中，在二界上卧，不失衣。
各有身分故。
多聚中。
二文可解。
僧祇衣离头犯者，以起时身在别聚故。
①明相出，此三字本文无之，钞主义加。
简正：彼律既通夜护衣，钞文何故言明相出，衣离头犯？
答：古今诸记皆云：虽取他部文，限约还依四分。
是以依本限约，加明相之语。
十诵：舍界者。
若外道舍，门屋、食堂、中庭、厕处。
衣在一外道舍，身在余舍者，失衣。
若同见同论，不犯。
若诸戏笑人，游行营处，如前取水处等，失衣。
若同属一主，不犯①。
别舍中。
十诵舍界，名滥四分，显相自别，如文可见。
初文，前明异见。
门屋等即众处，一舍余舍即各居处。
若下，明同见。
以情同故，彼此通护。
戏笑人，谓诸伎艺人所戏玩者。
游行营者，往还暂寄都聚之舍。
辨犯、不犯，大同外道。
①一主，不犯，问：歌舞戏笑，正是情碍，岂论同异主乎？
答：若约正戏时，一切非衣界，今约停住时耳。
②此谓情碍，此住通外道舍，及游行营处。
异见异主为情碍，若同见及一主，彼此通护，故非情碍。
多论：重舍属一主，人、衣互上下重，不失。
若是异主，衣人上下，中间不通，故失。
重舍中。
亦约主之同别辨失否相。
寻文可解。
上并四分无文，理须通允。
结示中。
允犹用也。
问：四分村界，与此何别？
答：若据相论，村局四相①，聚通分齐；若就名论，村聚不别②。
又村唯一相③，聚通多处④。
问：此门所明，聚、家等界，十五种中归何所摄？
答：此即总会诸部，广前村界差别之相。
就别则诸相不同，通论则皆归村摄。
①村局四相，谓村局四种院相已内，聚通鸡飞不及等三相，谓聚外尚谓界分齐。
②村聚不别，即男女所居，俱名村、聚故。
③村唯一相，本律唯出院相周匝一相故。
④聚通多处，即上诸文出多相故，谓二聚、四聚、家界、族界、外道舍、重舍等多处也。
八、堂①界者。
律云：多敞露②。
堂及库、仓，并取限内，义同村相。
但事用有别③，故分异耳。
①堂，尔雅：古者为堂，自半以前虚之，谓之堂；半已后实之，为室。
②敞露，谓内空豁，非无障壁，下明相摄中云：堂库四面收摄，本障是强。
③事用有别，谓院相有无，是事别也；人住、储畜，即是用别。
九、库界者。
积藏诸车乘、贩卖物。
十、仓界者。
储积谷米处。
十一、阿兰若界。
律云：兰若者，无界，八树中间。
一树间七弓，弓长四肘①。
通计五十八步四尺八寸。
兼其势分，七十步有余。
兰若中。
注释无界，恐人错解无兰若界故。
八树有七间，一弓有七尺二寸，七弓成五丈四寸，七间计三十五丈二尺八寸，六尺为步算之，五十步计三十丈，八步计四丈八尺，所余如钞。
兼势分者，更加一十三步，则七十一步四尺八寸，故云有余。
①弓长四肘，律云：遮摩梨国作弓法，长中肘四肘。
次明不足者，取外部成用。
十二、道行界者。
十诵：比丘与师持衣道中行，前后四十九寻内，不失。
多论：纵广亦得四十九寻，不失。
僧祇：道中卧，持三衣枕头，明相出，衣离者，犯。
准应身在树界、兰若也。
他部中，道行界。
初文，先明界量。
四十九寻，一寻八尺，计三十九丈二尺，总六十五步有余。
多论下，明纵广。
谓从人身四向取也。
僧祇下，决疑妨。
道中离犯，似无外量，故约树、兰异界决之。
善见：若使沙弥、俗人持衣前入界，比丘后入，不知，谓言界外，明相出，谓失：不失衣。
依止亦尔。
律云失想，界外为言。
若弟子夏未满，为师持衣，值人说法，贪闻法故，明相出，不犯离师。
和尚得离衣罪。
别缘中，初科。
善见有二：初明不失，人、衣同界，起虚想故；依下比例，师前入界，资谓界外，不失依止。
律下，会异。
律中夺、失等想，失衣，无罪；与论不同，故约界外通之。
准后注云律据失体，论约失受，故失不失异，则不论界之内外也。
若下，次明失。
夏未满者，以满五夏许离依止故。
离师犯吉，听法故开。
和尚离衣，益不及他故。
明了论①：小便等所逼事，由他加行难，所作怜愍。
此义转车界中广说。
解云：大小便、病、怖畏难逼，夜出界，未得还而晓，亦不失衣。
又二人共宿，三衣同置一处，一人急事须夜行，不持自衣，误持住人衣去。
至晓，行人失衣。
由行人误取故失；不由住人，故不失衣。
行人意盛，故言加行，犹此住人是难。
许此难不失衣。
遇缘中。
先引论文。
有二缘：小便等是自急缘，加行是他因缘。
转车界者，古记引彼疏云：比丘出界，归寺数步，明出白佛。
佛令于明出处，中间安一车，以一竹量伽蓝高处②，将此杖一头入车中，一头出车外，回转此车。
若杖头拨及蓝墙，又转及明相出处，不失衣，即离衣开缘。
具有多相，故云广说。
次引疏解。
初解自缘。
病怖畏者，解上等字。
又下，解他加行。
初叙开，后行人下牒解。
许此难者，解所作怜愍。
作谓兴此开教也。
①明了论，彼云：善解三衣六怜愍。
释云：律中佛许六种不离三衣利益：一、僧和合同许羯磨所作；二、依地所作；三、不离处作；四、垣墙所作；五、露地所作；六、住处时节所作。
今文此第六中之文。
②量伽蓝高处，简正：了疏云：言转车方便者，伽蓝若以堑为相者，其堑必有大小浅深，若广而浅，量广为量；若狭而深，取深为量。
若篱墙为相，取最高处量之；若四向总低浅，即随界边有树等，取极高者。
十三、洲界者。
善见云：十四肘内不失衣；若有人来往，衣不随身者，失。
洲界。
十四肘，亦据大者，小即随处。
十四、水界。
善见云：兰若处坐禅，天欲晓，患睡，脱衣置岸，入池洗浴，明相出，犯舍。
毗尼母云：著衣岸上，入一脚水中者，不犯失衣。
僧祇①：水中、道行界者，二十五肘。
若船上者，入水即舍。
水界。
善见、母论，约水陆两界辨失。
僧祇据水中明量，谓涉水者。
船上即属船界，故特简之。
①僧祇，彼九下云：如陆地道两边各廿五肘，水中亦尔。
十五、井界。
僧祇：道行，露地井阑旁宿，置衣在二十五肘内，身在外者，失衣。
衣在井中，应绳连，垂手绳井中，得会衣。
与井上界别也。
以此例余坑、窨、窖①等。
井界中。
初、井边宿，则依肘量。
下明井中，但依井护，不取外量。
手绳者，或手或绳，皆得会也。
与上别者，出所以也。
以下，指例。
可解。
①窨、窖，说文：窨，地室；窖，地藏也。
此十五种自然界，大小如上。
若准四分，加于势分，文云：僧伽蓝界者，在伽蓝边，中人若用砖石掷所及处，是名界。
乃至库藏界亦如是。
势分中，初文。
上三句结前。
若下，引示。
初引蓝界文。
余十种并同，故云乃至等。
诸部并无势分。
诸部中。
标云并无者。
若据了论转车义，多论箭射及处等，似是势分，但不明指耳。
善见中，无也。
彼有掷石之文，别为余事。
彼文云：中人掷石者，不健不羸人，尽力掷至落处，不取转处。
诸师评之，一十三步。
即以此量十五自然通著。
唯不通法界，必须入界，方乃会衣。
善见中。
初句标示。
彼下，引别文。
为余事者，彼释盗戒①聚兰分齐，非衣界故。
诸师下，定量。
十三步，计七丈八尺。
即以下，明诸界通塞。
问：作法所以不通者？
答：戒疏有三释②：一、有法故无，无法故有。
二、自然内外俱是无法；作法内是有法，外则无法。
三、自然是本制，故开；作法是开，故不复开。
①彼释盗戒，此见论释律盗戒·处文也。
助蒙反云有难兰若文者，非也。
②疏有三释，初释意。
譬如屋中光影，无墙壁则内外通照；若有，不能通外。
法如墙壁。
次意，物同类则易通。
譬如水陆相阻隔，船于水能通，向陆不能，车反之。
今衣势分亦尔，自然、作法异，则不互相通也。
僧祇①云：比丘有缘至他处留宿，彼有比丘及尼，衣有长者，应借受持。
无者，俗人有被，应借取，作净、安纽，然后受持。
又无衣者，后夜当疾还寺。
莫逾城出。
到寺，门未开者，至门屋下以门屋梁连界内②故。
彼律无势分，以此为自然界，不同四分，应知也。
若无者，内手著门孔中、水渎中。
先以物搅，勿令触毒虫③。
又无此孔，应逾墙入，勿令人疑④。
若不得入，当舍衣。
宁无衣，犯小罪，以轻易重故。
僧祇中。
初科，文有六开，初开借道众长衣加受。
准应遥舍本衣。
无下，次开借俗物。
作净，谓点坏也。
又下，三、开奔还门外。
莫逾城出者，西土伽蓝，多在兰若故。
注中：初明至门不失所以；彼下，点部别。
若无下，四、开身分入界。
若无谓门屋不与界连者。
渎，沟也。
又下，五、开逾墙。
勿令疑者，当须言告，使人知之。
若不下，六、开遥舍。
明旦，犯缺、坏二吉，不至舍堕，故云轻易重也。
①僧祇，九云：聚落界者，若比丘著上下衣入聚落，有主人语比丘言：我今夜欲供养形像作福德，比丘当助我料理之。
至日没时，比丘报主人云：日暮还精舍。
是主人殷勤留比丘宿，若彼住处，诸比丘有长衣者，应暂借受持。
已下大同。
②梁连界内，问：于同界中，水陆道断，门屋阻障等，正是隔碍；若界外道断，是摄界碍，异界隔故，是以上文云三碍通诸界有，是显非同界。
若尔，虽至梁下入势分，既隔碍不得至衣处，岂非失衣？
然今开者，请为通之。
答：今开者，约得入者，故下云应逾墙入是也。
若高险周墙不得入，实乃隔碍，故下文云若不得入，当舍衣是也。
更答云：上引四分文云僧伽蓝界者，在伽蓝边，中人若用砖石掷所及处，是名界云云。
僧伽蓝是已有四相而开势分，则其可得入者，非隔碍可知，村界亦尔。
③毒虫，彼云：脱有蛇蝮，应先以杖惊之。
④人疑，彼云：应作相令内人识，莫令内人疑是贼。
若准此言，必界内有上三碍，不得外护，必失持衣。
故文云①：若在余处宿，明相未出，若至掷石所及处，若手捉衣，若舍衣。
若不作如上三事，明相出，随所离衣，犯舍。
次科。
初明准上急教以校本宗。
虽开势分，必约无碍，有则同彼。
故下，引示。
初明不犯。
三事缓急：初明无碍、有势分，下二显有碍、无势分。
注云界外事者，虽非内碍，在外有缘，亦开舍故，寄此明之。
若不下，次明离犯。
①文云，彼云：若比丘置衣在僧伽蓝内。
已下大同。
上十五自然衣界，各别不通，故有别名。
律云：此伽蓝界，非彼伽蓝。
乃至树、车、库、藏，一一亦尔。
强弱中，初文。
一一者，律中十一界，皆有此语故。
而僧、村二界，摄相义强，虽有树、舍，没名不显。
诸界相望，不论强弱。
故树下有车，别有车界；车外有树，亦有树界，无别势分。
相摄中。
初文，前明僧村可摄余界。
蓝中有村，则不相摄，二皆强故。
树、舍者，舍即堂库等。
诸下，明余界自不相摄。
互相通涉，故无别势分。
若僧、村二界势分有树等界，便于树界、僧界中分势分。
如此例余准知。
二中，初明僧、村相外有别界。
言中分者，各取半故。
随处远近，不必十三步。
如下，指例。
若堂、库有车、船，即从堂、库之界。
律云：库者，积藏诸乘也。
由彼堂、库四面收摄，本障是强。
不同树、车、场等无外可摄故。
如净地不周，通皆置食，不犯。
类余诸界相，未足摄他；若互错涉，各别有界。
如戒本疏中。
三中。
堂及库、仓，三皆有相，故别简之。
初明堂、库摄余界。
文略仓界。
不下，次明余界不相摄。
初正明；如下，举例。
不周净者，篱墙不匝，四净之一，下卷具明。
类即是例，举彼例此，可明不摄。
若下，明各立。
如树下有车，依树则树界，依车则车界，故云各别。
如疏者，彼云树下生树及车场等，既无别院，异界丛起等。
第五，无因缘。
有缘泛列七种。
释第五中，标云泛列者。
律明无缘①，止约迦提一月、五月。
今通括诸开，于此广示故也。
①律明无缘，通释：律文，戒本云：若比丘衣已竟，迦絺那衣已出，三衣中离一一衣异处宿，除僧羯磨，尼萨耆波逸提。
准此，下七缘中，律本正明第二中有缘乞得共作迦絺那衣。
然辨相中，若捉衣，若舍衣之文，当第一别人作法。
又第五王路隔塞等，见于不犯中。
余缘虽亦本宗出，不出今戒中，故记曰：通括诸开，于此广示。
然今记云止约迦提者，是约五利通开也，非约今戒本。
下背请、别众食、不嘱入聚中，皆除时因缘。
出衣时，即迦提一月、五月是也。
长衣、离衣中，文缺出衣时，故钞、记示亦具也。
一、别人作法。
或对首，或心念。
非谓作法开离。
以轻易重。
二、对僧作法离，有二。
初，有缘乞得。
四分：老病比丘，三衣重者①，羯磨离衣。
法如疏说。
二者，共作迦絺那衣。
三者，对处作法离，即不失衣界。
四、兰若恐怖离。
五、王路隔塞、命、梵等离。
六、迦提赏劳离。
七、如五分：僧塔诸缘，及他要事，听六夜离无罪。
若事讫不反，吉罗。
别释中。
初谓有缘界外令舍受法。
不同对僧作法开离，故注简之。
二中分二。
初乞法中，注云三十者，即开乞分齐。
旧记云多论②作七十，然律文、戒疏并作三十③，未详孰是。
如疏即戒疏离衣戒中，广明缘相：必约人病衣重，方成作法，互有不成。
次作迦絺者，羯磨受已开五月离，亦同对僧作法故，如自恣中。
三、对处中，非谓开离；结摄衣已，蓝外界内，同不失故。
四、如后戒。
五、即当戒开通。
六、谓夏竟通开一月。
七、亦出兰若离衣戒，但约贼难别缘为异耳。
①三衣重者，问：三衣中留大衣耶？
答：不尔，戒疏一一·二七：三、离多少相，此中唯是大衣。
五分云：得留中衣，上、下不得留；有贼难处，随留好者。
十诵、多论，留一义同。
行宗记云：此中大衣，即是本律，如注缘起。
五分，得下，定体。
上即大衣，为入众生善；下即五条，谓不许单著，故二不得留。
有下，明难则无所拘。
下指二文，同故不引。
②多论，彼云：七十已上，名为老。
③作三十，疏一一·二七：多论七十已上名为老者。
行宗云：论中正作七十，有本作三十者，误也。
所览不同欤。
就七中。
更分前三得法离，后三无法离，兰若通有无①。
六夜送入村，无法离；恐失遥舍，是有法离。
料简中。
初科。
兰若通有无者，无法是本位，有法归初开。
①通有无，问：第七，五分僧塔亦通有无，今何不云？
答：兰若有法，律分明说之。
五分僧塔，文不明舍法故。
然于行事，通须用之。
②有人，兰若离衣戒，钞云：四分初缘，因兰若贼劫，置衣村内，不制日限；后开有缘，更离六夜，而缘不明，古师妄执。
得罪分别。
第二、第四、第五、六、七，一向无罪，以有缘故。
次科。
但列五缘无罪，则显余二有罪。
第一以轻易重，有罪可知。
第三对处，何得有罪？
此谓三碍后生，或容离犯，非一向无故。
五中隔塞，或望断故失衣，不失如后。
就第三摄衣界中，无三碍故，开通往反；若有三碍，不免失衣。
第二，对僧作法，有缘、时在，不失；限满便失，得罪。
余一一准思，知而会通。
三中。
第五望断失者，由遭隔塞，不知衣之在，无意谓失故。
不失如后，即不犯中勤守护者。
第二，有缘谓病未差，时在谓未满五月。
余一一者：第四，有难不失，难静应失；第六，迦提未出不失，限满即失；第七，六宿不失，过此即失；唯第一缘，舍之永失。
律不犯中：夺、失、烧、漂、坏五想者衣实现在，妄起想心，经宿失受，无罪。
决心谓失，即是舍心。
无情过故，不犯舍也。
善见不失者，师主疑心，恐在界外。
此谓失体，不同论云衣不失受也；若水陆道断，若贼、恶兽、命、梵等难，若不舍衣，不犯。
此是情、隔两碍，失受，无罪。
不犯中，初明五想。
坏想者，谓故烂等。
注中初释不犯。
决下二句，释失受意。
无下二句，释无罪意。
次引善见和会相违。
初句指论，即前道行界文。
师下，出论意。
但疑在外，隔明失法，不虑失体故。
此下，出今律意，异上可知。
若下，次列诸缘，并是难开。
此下，总断。
五想贼兽等是情碍，水陆道断是隔碍。
若先慢不摄，后虽经缘，失衣，犯舍。
若诸难忽生，往会不得，恒怀领受，必不失法；由难忽生，非情过故，离亦无罪。
如受欲事，界内有难，持出界外，还来不失。
此亦同之。
前言失受，事隔不知而经明相，失受，无罪。
勤慢中。
义判有三①，初明先慢，失法得罪。
若下，次明勤护，法在无罪。
文为二，初、正判；上二句标难缘。
恒下，明法在。
由下，释无罪。
如下，二、举例。
彼既欲在，此应法存。
前下，三、明失法无罪。
即上不犯科中。
事隔则通收诸碍，不知谓迷其在否。
由事隔故失法，非情过故无罪。
此亦勤护之人，但约不知、望断②以为异耳。
①义判有三，今更义判分为二，即勤、慢二人。
初、明慢惰失法得罪。
二、若下，明勤护不犯二：初、明法在无罪，文为二，如记分释；前下，二、明失法无罪，释文如记。
②不知、望断，不知谓不知衣在无；望断，为事所隔，会衣希望亦即断绝。
或曰不知望断，俱当第三，即为一种。
故上文钞二八页云：或望断故失衣。
记释云：望断失者，由遭隔塞，不知衣之在无，意谓失故。
此今不知之释，与上望断全同也。
或曰不知第三，望断第二也。
谓不知在否，故第三失；不疑有衣，但不得会，即望断也，不作失想，故有受法。
若女人来往染碍，进退比二碍可知。
又有不立染碍，止是情摄者，此不通诸部。
染碍中。
进退即犯不犯。
准上情、隔三断，故云比二。
界碍可知，故不在言。
又下，斥古。
不通诸部者，缘出多论等，如前所引。
问：忘不持衣外行，至夜方觉，取会无缘，失不？
答：彼人恒自将随身，忽忘，事同长衣开之。
问中。
律不犯文，不明忘故。
答中。
还约勤、怠二心以判。
事下，准例可解。
疏又问云：如戒缘开，何分勤惰？
答：诸戒相开，并为奉者。
必有惰学，随犯根本，非是通开。
上且解如是，不尽极多。
广如戒本含注疏及删补羯磨疏中明之。
结指中。
戒本疏广明自然，羯磨疏广明作法，故两指之。
月望衣戒三。
第三。
佛在舍卫。
但三衣比丘僧伽梨故坏，十日不办，听畜长，为满足故。
六群取同衣不足者寄人间①游行，因制。
名中。
月即开之时限，望谓希其满足。
①寄人间，律云：寄亲友比丘已，人间游行。
注戒云：寄人游行。
此戒是但三衣①者，得少财为换故衣，以不足故，佛开一月。
过限而畜，故制。
畜长比丘，得即说净，不须此戒。
释中。
初科，前叙本制。
畜下，示教限。
①此戒是但三衣，问：六群是但三衣人耶？
答：准长衣戒，畜种种衣云云。
加之饰宗记中举尊者云：六群非上行，效待足而起过也。
则知畜长人也，妄滥托而兴制也。
六缘成犯：一、故坏三衣；二、财少不足；三、为换三衣，拟替故者；四、不说净，作三衣；五、无因缘；六、过限，犯。
犯缘中。
第二且约后位以论，中位少财，但有染犯。
五即迦提一月、五月。
此戒三位：初十日，常开；若十一日至二十九日得者，随日作成，不得更开；至三十日，若得不得，若同不同，一向限之。
释中。
初科。
初位十日内，虽满不犯。
若至十日得足，当日须成；不尔，十一日明出便犯。
中位十九日，同足即犯。
后位一日，不足亦犯。
得不得者，不同中位得足犯故。
同不同，如后解。
僧祇云：十日即作。
作衣时，余人相助浣、染、牵、裁、刺长、刺短、煮染，作净已，受持。
若恐不竟，粗行急竟受持，后更细刺。
此律①但线絣、裁割，即免长过。
次科。
僧祇，且据初位满足示相。
作衣下，明即作。
所以尔者，以但三衣人，不说净故。
初明可竟。
若下，开急竟。
此律下，合上急竟。
絣谓疏缀令定。
①此律，六云：若十日中同衣足者，应裁制，若线絣，若缝；作净施，若遣与人。
若三俱故，并少不同，皆开一月。
若大衣同足、限满者，下二衣财少不足者，亦染犯长。
由有故坏三衣，非正替故。
所以文云①随衣多少尽舍也。
三中。
先明同不同者。
如营一衣，得多零段，体色相类，名为同衣；余不类者，不堪共作，即不同衣。
皆开一月者，或求三衣同时一月，或复前后各取一月；但得少财，即为初日。
若下，明染犯。
同足即中位，限满是后位。
由下，释所以。
所下，引证。
①文云，彼云：若同不足，至十一日同衣足，即十一日应裁缝作衣，若线絣。
若不裁割缝作衣，若不线絣，若不净施，若不遣与人，至十二日明相出，尽尼萨耆波逸提。
余同长衣开也。
不犯①指前，同是长故。
①不犯，律六：若十日内同衣足，若十一日同衣足，若至三十日，若足、不足，应裁割，乃至遣与人不犯。
又云：夺、失、烧等想，不裁割乃至遣与人，不犯；乃至受寄比丘命终或远行等，不犯。
取非亲尼衣戒四。
第四。
佛在罗阅祇。
莲花色尼①脱所著贵衣，换比丘②弊故纳，往佛所，因问而制。
戒名。
取即是业，非亲简亲，尼别下众。
①莲华色尼，多论五·一：此尼端正如优钵罗花色，过去世作淫女，形貌不丰，办食以优钵罗花覆上奉辟支佛，发愿世世作端正女，得沙门功德，故今世得漏尽。
②比丘，五分：跋难陀语莲花色言：可示我衣。
即以示之，跋难陀见生贪著，即欲索之。
莲华色言：此不可得，何以故？
女人薄德，应畜五衣。
跋难陀云：如人以象、马布施，不与鞍鞯，汝亦如是，云何种种肴膳供养，惜此一衣，而不见与？
如是无数方便苦索，遂不获已，便持与之。
省按异四分缘。
具五缘。
一、是比丘尼。
简下二众①，取得吉罗。
二、非亲里。
律云：亲里者，父母亲里，七世②有亲也。
善见：父亲者，伯叔、兄弟、儿孙。
母亲者，舅姨乃至儿孙。
皆谓同气③义亲，不杂异姓。
又云：出家妇者，非亲里也。
伯叔之妇例同。
十诵云：若是亲里，少尚持与，何况不足而取？
五分：若亲里尼犯戒，取衣者，吉罗。
犯缘，第二中。
初句标缘。
律下，释相为三。
前明亲、非亲相。
本律通示亲里，以显非亲。
善见别简，初示二亲。
乃至者，略兄弟。
儿孙即舅姨家者。
皆下释亲义，唯约父母二姓所属。
又下，简非亲。
出家妇者，由姓异故。
伯叔之妇，亦是异姓，论中不出，故例同之。
十诵下，二、明开亲之意。
少尚与者，谓尼贫乏，僧犹愍济。
何况等者，言无此理。
律云：若非亲里，亦不筹量可否。
若是亲里，则便筹量，知有、无，可取、不可取等。
五分下，三、简亲尼净秽。
制吉罪者，遮世讥故。
①简下二众，多论五：若从式叉摩尼、沙弥尼取衣，与比丘尼同犯。
五分式叉摩那吉罗云云，本律无文。
②七世，行宗一一·四：己身为一世，上取四世，一、父，二、祢祖，三、曾祖，四、高祖，下取儿、孙二世，共为七世。
善见伯叔等，即二亲各出六亲也，自出下，不犯。
③同气，吕氏春秋曰：父母之于子也，子之于父母也，一体而分形，同血气而异息。
三、应量①衣。
律中，五衣②中取一衣，故为犯缘。
僧祇③：若取钵及余小小物，得无犯。
第三中。
初约缘定境。
僧祇简余轻物。
无犯者，望堕为言，非无轻吉④。
疏云：衣多喜与，故重。
钵唯有一，故轻。
①应量，行宗：应量者，僧祇乞得四肘已上衣者犯。
②律中，五衣，钞批：唯局五衣。
简正：又据戒，是受持五衣。
多论五：取衣者，是应量衣。
若是白衣，若非法色衣，亦不得取，以染应法故，取即舍堕。
若取一切不应量衣，突吉罗。
首疏释亦同之，不局五衣也，此等似通余衣。
③僧祇，八云：若比丘尼与比丘若钵，若小钵，若键镃，若饮食及余小小物，尽得取，无罪。
④非无轻吉，多论五：取应量钵，舍堕；若取一切不应量衣服、键镃、器物，突吉罗。
四、虚心送与。
除乞得①无犯。
僧祇②：尼借比丘衣，得著破还，无犯。
若尼与下二众及俗人衣，云：汝持此衣与某甲比丘，可得福德。
取者，无犯。
四中。
虚心谓专勤一意，无他想故。
乞无犯者，非虚心与故。
僧祇，初明暂借无犯，非决取故；若下，明转施无犯，从余人取故。
据下二众，亦应得吉，非全无犯，如上通之。
①乞得，本卷四乞衣戒不犯中云：同出家人乞者不犯。
②僧祇，九下，若尼已下文在前段，今前后引之。
下二众者，本更有式叉摩那、俗人，彼言优婆塞，优婆夷。
五、领受已。
伽论：尼放衣置地，寄大德，随意用，便舍去。
比丘作同意用，无犯。
五中，初文。
受寄无犯，非正与故①。
①非正与故，但是寄附，而非施与故。
问：若尔，后不还应犯盗取？
答：不尔，彼既许言随意用故。
又言，虽言寄，实心施与故。
僧祇①：使人受，同犯。
次科。
使人同犯，能使教他，所使情谄故。
①僧祇，九下云：自与使受，使与自受，自与自受，使与使受。
十诵、多论①：十僧取尼一衣，十僧皆堕。
十尼持一衣与一僧，得十堕。
三中。
僧尼互论，人分多少，罪无差降。
①十诵、多论，十诵本言四比丘也；多论言多比丘也，取一衣，多人犯。
十诵：若尼先请，若为说法故与，一切无犯。
五分：诸尼以衣、钵施比丘。
若先无心求，彼自布施者，当观有长者得取。
准此犯戒止在贪心，制戒之意可见。
四分亦云：佛告尼言：当畜五衣完坚者，余衣随意净施，若与人。
既云与人，则何简于道俗？
四中。
十诵。
先请及说法者，皆因别缘，非本意故。
五分。
先无心者，遮方便故。
当观尼者，制筹量故。
准下，决开意。
戒制取衣，复开受施，制、开难准，故约心断。
下引四分。
证成尼施，明有可取。
然贪情难识，对境谁无，虽有宽文，宜从急制。
勿凭此语，自诳诳他。
律不犯中：若从亲里比丘尼边取衣准律，七世父母为亲里。
且据父亲，有七世不同：一、高祖，二、曾祖，三、祢祖，四、父，五、己身，六、儿，七、孙是也；若贸易①；为佛图及僧取者。
皆不犯。
不犯有四。
如文相别。
注列七世，从父上下各取三世。
高谓最上，七世极故。
曾犹重也，重祢祖故。
祢即始也，谓父之父，是初祖故。
母亲准说，但以舅姨儿孙数之。
①贸易，缘起之中，非是贸易耶？
答：彼非贸易，贸易则各见利相易。
故缘起之中，推好取恶，为亲爱故，是则与施与同也。
故律云莲华色尼著一贵价僧伽梨，语比丘言：大德！
我持此衣与大德，大德所著衣可与我云云，即但云与，而不云贸易。
使非亲尼浣故衣戒五。
第五①。
佛在舍卫。
迦留陀夷与偷兰难陀尼共坐相视，失不净，污安陀会，令尼洗，故制。
名中。
戒制三事，以首者标名。
①第五，律中，迦留陀夷与彼尼俱露形坐，各欲心相视，寻失不净。
尼为洗之，于屏处以爪扴取不净著口中，复以著己根中，后终有娠。
诸尼诃责，彼具说因缘，因而制戒。
浣、染、打①实是三戒，同由一衣生。
此戒业重。
律云：语使浣、染、打，若作者，三尼萨耆波逸提。
明合制中。
初示合意。
此下劝持：初句示业道；律下，约制显重。
言三罪者，随事成犯，单复不同；此据并犯，故言三也。
①浣、染、打，疏一·三九：三十之中，四戒得重犯，浣衣、担、擗、雨衣是也。
此物现在数用，重犯。
余二十六戒无重犯义。
多论云：三事中趣作一事，舍堕；若一时作三事，亦得一舍堕。
浣，同澣，音缓，濯垢也。
五缘成。
一、是比丘尼。
若是下二①众，律结小罪。
二、非亲里。
善见：令出家妇浣染，亦犯。
若使尼暖水、觅樵、钻火，一切吉罗。
五分令非亲尼浣而亲里浣，如是互作五句，皆堕。
僧祇：若使尼为师浣者，吉罗。
缘中。
第二，初科，善见。
出家妇，谓先曾为妇，后为尼者，异姓非亲，故犯。
若下，余事犯吉，情过轻故。
五分。
作句示犯：一、令非亲浣，而亲浣；二、令非亲浣，而亲、非亲共浣；三、令亲、非亲共浣，而亲自浣；四、令亲、非亲共浣，而非亲自浣；五、令亲、非亲共浣，而亲、非亲共浣。
僧祇。
为师非己，故轻。
①若是下二，多论五：若使式叉摩尼、沙弥尼浣染打故衣，与比丘尼同犯。
使比丘浣故衣，突吉罗。
今或有人畜尼弟子，多令浣缝。
以非俗亲，皆犯舍堕。
亦误弟子，因交致染，遂犯重罪，深须慎哉！
伸诫中。
前明损己。
亦下，累他。
三、是己故衣。
律云：乃至一经身著者。
僧祇云：乃至一枕头。
善见①：若革屣囊，无犯。
伽中，乃至尼师坛，亦犯舍堕②。
第三中。
初引二律以明故相，后引二论以简余物。
善见无犯，小物义稀故。
伽中亦犯，同制衣故。
①善见，一四，屣囊下接云：钵囊、隐席、腰绳，浣如是物。
②舍堕，卷三，接云：浣褥，突吉罗。
浣枕，突吉罗。
云何浣？
乃至三入水。
四、自、使浣打。
僧祇，自与使与等四句，皆犯。
若使亲尼①浣，而弟子为浣，不犯；若云②遣汝弟子为我浣者，犯。
若著③垢腻衣入尼寺，为浣者，不犯；若先有方便心者，犯舍。
十诵④：若犯舍衣，与浣，犯小罪。
准此无重犯⑤。
一衣无过有重犯。
僧祇：若为车马灒污，使尼湔，亦犯舍；不可截，故全舍。
四中。
僧祇。
初明四句：一、自与使人受，二、使人与自受，三、自与自受，四、使与使受。
若下，明使亲尼弟子浣者，虽是非亲，元非意故。
若云遣者，教他使故。
若著下，明不使自浣。
方便犯者，称本期故。
十诵，明有过衣。
准下，义决。
无重犯者，先浣后打，不结堕故。
无过有重者，准疏，三十中四戒得重犯，浣衣、担、擗、雨衣是也，文云语使浣、染、打，三尼萨耆故。
僧祇，明湔洗。
半洗曰湔。
不下，示舍法。
①亲尼，彼云：若比丘母、姊妹出家，比丘持衣与令浣，彼比丘尼持衣还精舍，是尼有弟子尼，语言阿阇梨有作事，我当作，便取衣浣染打，是比丘无罪。
②若云，又云彼亲里尼言：我羸病。
比丘言，汝有弟子强健者，应使洗等。
③若著，尼寺下，彼云：尼问云：衣被何以垢腻？
无人浣染耶？
答云：无人浣。
是比丘尼信心，即便取衣与比丘著，留此衣与浣染打，无罪。
是比丘于余时作意，故著垢腻衣去，比丘尼见已，自当为我浣，作此意浣者，犯。
④十诵，彼云：若二人共衣，若众僧衣，入尼萨耆衣，作净衣，皆得突吉罗。
⑤准此无重犯，问：戒疏三尼萨耆云云，相违如何？
答：若依简正记料简，谓比丘将无犯衣付尼时，语令浣染打，彼若作一事竟，未结犯，未成过衣；三事竟时，三罪顿得。
若令作三，但为作二，决心罢者，衣得二罪；后更打，只得吉云云。
五、浣染打竟便犯。
四分：使浣打新衣，及使尼家二众，俱吉罗。
善见云：若浣竟，比丘言未净，重使尼浣，比丘尼萨耆、吉罗。
五中。
四分明轻，皆谓非犯缘故。
善见明重使。
结二罪者，尼萨耆是前犯，吉罗即后罪，即犯舍衣无重义也。
不犯中。
律云：若病，若为佛僧，若借他衣而尼浣等，不犯。
不犯三相。
病是难缘，佛、僧、借他，皆非己物也。
从非亲俗人乞衣戒六。
第六①。
佛在舍卫。
跋难陀为人说法，索所著衣，俯仰与之；单衣入城，俗讥因制。
名中。
简亲及道，皆非犯故。
①第六，律中：长者入祇洹，见跋难陀。
跋难陀种种说法，令彼欢喜。
彼白言：欲何所须？
我当相与。
答：止！
便是供养已，正使我有所须，俱不见与。
彼言：但见告，我当随求。
时彼著贵价白㲲，比丘言：汝所著物，可与我。
彼言：我单衣不能入城中，明日来我家，我当与。
比丘言：如我所语，果不见与。
我不须汝衣。
时彼瞋恚，脱衣授与，单衣入城。
守门人问之，答曰：祇洹中被贼。
守门人便持刀欲往祇洹。
长者止之，具说因缘，闻者皆讥嫌，因制。
多论，制不听乞有四益：一、令佛法增尚故，二、为止诤讼故，三、为灭前人不善心故，四、为令众生于正法中生信乐故。
制意中。
初文：一、以多求则坏佛法；二、由俗有上下，不必同心；三、以求索过度，为人轻慢；四、因睹少欲，信法尊胜。
初是住持，中二灭恶，下即生善。
五百问论：昔有比丘多乞积聚，不肯为福，又不行道。
命终作一肉骆驼山，广数十里。
时世饥饿，一国之人，日日取食，随割随生。
有一他国人来，见便斫取，便大唤动地。
人问其故，便言：吾本是道人，为贪财不施，负此国人物，以肉偿之；我不负卿物，是故唤耳。
佛告比丘，贪为大患，舍之则应比丘之法。
又云：若人与比丘物，云：是好？
非好？
若实好言好，得物犯堕；不好言好，犯弃。
若贫乏比丘，中前得将白衣、沙弥①入市乞钱，中后不合。
次科。
论引昔缘，初叙现业。
命下，生报。
骆驼山者，形大脊高，有如山焉。
佛告下，明圣诫。
比丘之法，少欲为本。
贪求不厌，未殊鄙俗。
况讲法谈禅，身当众首，非唯自陷，抑误后生。
请详上缘，仍思佛诫。
自非木石，宁不动心哉？
又下，约施明制。
乞字去呼，与也。
好非好者，谓持毁也。
此句即彼问辞。
实犯堕者，自述德故。
不实犯弃者，即盗取故。
若贫下，约开明急，曲济贫乏；复制中后，不自手捉，知意急矣。
注中谓形同无戒，犹类净人；有戒法同，制同上众。
①白衣、沙弥，依现行本，不开沙弥。
文云：问：贫乏得入市乞否？
答：中前得，中后不得。
亦不得乞钱。
若欲乞钱，当将一白衣，沙弥亦不得。
具六缘成。
一、三衣具足。
纵不具者，须乞取衣。
若乞五谷，律结吉罗。
犯缘，第一。
注中。
上明直乞，下明为衣乞谷，情容谄故。
五谷者，黍、稷、菽、麦、稻也。
二、无因缘。
谓夺、失三衣也。
非谓迦提月中开从他乞。
必是无、少，交不济冬，随量乞衣，不得盈贮。
二中。
初示缘相；非下，遮简。
恐谓迦提开乞无犯，故特示之。
必下，通许。
此谓实无，微通济急，非教所开。
交，俱也。
限约所须，故云随量。
三、非亲里。
五分、多论：从亲里乞好衣，若贫匮，若与少索多，一切吉罗。
第三。
律、论三相，据亲无过，约恼故吉。
论云：亲里多财，从乞无犯。
今以贫匮恼他，索多无足，虽亲亦罪。
匮，乏也。
四、为己乞，应量衣。
十诵、僧祇：乞得四肘以上，犯。
若自乞，使人乞，作寒暑①相，若为②方便说法：是等得者皆堕。
除乞漉水囊，小小补衣物，系头物，裹疮衣，缘中一条③，裹脚踝髀，拭手、面、身巾等，皆得。
若乞是物时，施主施全衣财者，得取；本有方便心，但索小者，或容得大者，犯舍。
四中，两缘合示。
十、祇文中，初明应量，谓此戒犯量非定三衣。
四肘计七尺二寸。
若下，释为己。
文列四相，皆为邪求。
除下，明开乞。
系头物，旧云帽带巾帊之类。
缘中一条，谓三衣揲缘。
若下，明乞小得大。
开遮可见。
①寒暑，彼云：冬分夜雨雪时，著蔽故衣，诣檀越家，现寒战相。
尔时檀越问云：阿阇梨无有时衣耶？
答言：无有。
汝父母在时，恒为我作时衣。
今汝父母去世，谁当为我作者？
非但汝父母死，亦是我父母无常。
檀越即言：莫怨恨，我当为作时衣。
是名寒相乞。
若比丘五六月热时，著厚衲衣，诣檀越家，现热相。
已下大同。
②若为，为方便三字本无之，彼云：为衣故，与檀越说偈言：得生最胜处，若人以衣施；以乐布施者，人天得福报。
生天得好色，天宝冠庄严；衣施比丘故，生生自然衣。
③缘中一条，钞批：谓乞袈裟中一缘，或袈裟中一条也。
案祇文中，谓：若乞裹疮物，若衣缘，若乞衣中一条，如此等物不犯。
今准钞批，当训文云衣缘、中一条也，是须本文欤。
与今记不同也。
问：裹疮衣是一也，何钞批断衣字属下耶？
答：裹疮二字为一物，同次下裹脚踝髀矣。
五、彼与。
六、领受便犯。
四分：若被贼夺衣裸形者。
佛言：当以软草、树叶覆形，应往寺边，若取长衣。
若知友边取。
若无者，僧中问取可分衣。
若无者，问取僧衣卧具。
若不与者，自开库看，若褥敷毡被，摘解取裁作衣，出外乞衣。
若得已，应还，浣、染、缝治，安著本处；若不还本处，如法治。
十诵：本处空，随著近处。
余如杂法中。
缘开中。
初缘起；佛下，示法。
次第四开：初取己长，二借他物，后二并僧物。
可分衣即十方现前物；僧衣者，常住常住物。
若得下，明还法。
如法治者，不复本处，违制吉罗；若取入己，应重。
杂篇广示遇贼法，故此指之。
律不犯中：若夺、失三衣，从非亲里乞。
五分①，开衣坏时得乞。
通前五缘。
律又云：或为他乞，他为己乞，或不求而得，若从亲里乞，若同出家人乞者，一切不犯。
五分：非法求施，施非法求，二俱犯罪。
不犯中。
初正示开缘。
前五缘中：本宗四种，文阙烧、漂。
此五反上第二缘。
律下，次五取中：上三反第四，下二反第三。
次五分下，明能所俱犯。
上句明受施者，谓行邪谄，乞求他施，正犯此戒。
下句即能施人，谓不择前境而故与之，为施所堕。
上局比丘；下通道俗，道应轻罪，俗必成业。
即兴治中二俱为施所堕是也。
①五分，彼云：若夺衣乃至衣坏，故有余衣，及有衣在余处，皆不得乞。
今文反明。
过分取衣戒七。
第七①。
佛在舍卫。
比丘失衣，有信居士多送衣与比丘，言不须。
六群令取，持与我，更受，因制。
戒名。
失三受二，是为知足；失三受三，故名过分。
下列缘云过知足是也。
①第七，依四分，诸比丘遇贼失衣，乃至六群令多受而自取，若令与余人等。
依十诵，因前戒开缘，六群语波罗比丘言：汝少知识故无衣，我等多知识亦少衣，我为汝乞，若汝三衣满，余残尽与我。
彼言尔。
六群即从一家至一家，言：波罗是善好比丘，佛亲里，险道遇贼失衣，汝等应与。
便大得衣，还自取好物持，不好者与波罗。
少欲者闻讥诃等。
多论波罗遇贼，裸形行云云。
六缘：一、比丘失、夺三衣；二、非亲居士；三、为失、夺故施，若不为失，随受无罪；四、比丘知彼为失故施；五、过知足；六、领受，便犯。
犯缘。
第三，约彼施心以定犯相。
律云：若失一衣，不应取。
若失二衣①，余有一衣重数，若二重、三重、四重，应摘作若僧伽梨乃至安陀会。
善见云：若都失者，取上下二衣，余一衣别处乞。
释第五中。
失一不取者，或重衣可摘，或容别求。
都失取二者，疏云：以失衣处施主厚心，不可全取也。
①若失二衣，多论六云：若失二衣，有僧伽梨可摘作一衣者，应乞一衣；若乞得二衣，舍堕。
疏云：出家知足，止约三衣，佛已正制失二受一是也。
十诵失一衣不应乞，摘伽梨作故；失二衣应乞一衣云云。
四分：若自恣多与衣者，若衣细，若薄，若不牢，应取作二、三、四重①，当安缘，肩上应贴垢腻处，应安钩纽。
若有余残，语居士言：此余残裁作何等？
若彼言我不以失衣故与，我曹自与大德耳，若彼欲受便取。
三中。
言自恣者，明非为失故施，反释上缘。
余残问者，若言为失故与者，则不应取。
曹，辈也。
①作二、三、四重，二衣篇中，大衣纯新二重，纯故四重，新故参作三重云云。
前戒为他，不犯。
此戒若为他乞受，犯。
简滥中。
所以为他犯者，疏云：由情谄故。
若直为他，无情好者，未必取衣也。
谓知彼不得过取，故为取之。
准戒疏无乞字，今文写误。
律不犯中：若知足；若减知足；若多与衣，若细薄不牢，若二三重作有余，如上语知，并不犯。
劝增衣价戒八。
第八。
佛在舍卫。
居士夫妇共议，持衣价为跋难陀买衣。
后知往彼家，劝令广大新好坚致。
招讥，故制。
名中。
衣价谓买衣价直。
论犯，六缘成：一、非亲俗人，虚心办价；二、施期有限；三、知限施；四、嫌少劝增；五、彼为增价、缕；六、领受，便犯。
犯缘。
第二有限者，少多定故。
五、增价、缕二物，随一成犯。
四分中，为居士施衣，嫌少更求，乃至增一钱十六分之一分，若增缕乃至一线也。
十诵：有劝增色、量、价，三舍堕。
释中。
十六分之一者，旧记云：即今一小钱，以彼国古大铜钱一当十六故。
一分、一线者，举其极少以为限齐。
十诵三种。
四分但无增色，广长、坚致，即是量、价。
律不犯中：先受自恣请①而往求，知足，于求中减少作；若从亲里求；出家人求；己为他；他为己；不求自得，不犯。
余如疏中。
不犯有六。
初受恣请，知足减少，释成开意。
虽容恣索，而不贪求故。
若从下，五相可分。
指如疏者，彼云：此戒犯相，要在本绢于上劝增。
若令买布，属前乞戒。
又问：劝增一缕即犯，乞衣一条方犯，与此不同？
答：乞本施主无心，乞时任其多少，恼义是微，故一条方犯。
劝增中，虚心限约已定，不荷嫌少索多，贪恼最重，故多少同犯。
①受自恣请，赞宗记：自恣请者，施主赉衣施比丘时，随比丘意，恣令受取；恣比丘意，令任放故。
劝二家增衣价戒九。
第九。
佛在舍卫。
二居士夫妇共议，与跋难陀买衣，彼闻，往劝二家共作。
招讥，因制。
制缘同前，唯劝合二家为异。
文指制缘。
改前第四，但于劝字下加二家两字。
疏问：劝二居士共作一衣，价本不增，为有犯否？
答：如文云增戒本云：共作一衣，为好故。
即是增义，不增非犯。
问：但制合二不云三者？
答：例可知也①。
①例可知也，行宗一一·五二：答中但举二家，三、四皆尔。
但无缘起，故所不明。
准之，三、四家同罪。
首疏卷八云：问：所以但制劝二居士，不制劝三者？
答：劝二居士合作一衣，容有增价恼施主，是以须制；劝三合作，无多损恼，是以不制。
砺疏亦同。
义钞：问：所以但劝二居士，不劝三者？
答：二合作一衣，劝增损恼是多，所以须制；三合作衣，损恼是微，是以不制。
发挥记曰：三合作一，损恼是微，所以不制。
通释：义钞释与智、砺二师同，发挥记依义钞释。
戒疏存制义欤，或可亦同义钞，但行宗释不同耳。
五分①：乃至劝夫妇合作一衣，亦舍堕。
僧祇中：知足者，若与细者，云我是练若头陀，林中住，索不如者、粗者，皆犯舍。
示犯中。
五分，虽是一家，同合二故。
僧祇，虽顺少欲，止须直索；辄自称述，故入犯科。
不如，谓非好者。
粗下，断犯。
粗同细犯，故言皆也，疏云粗亦同犯是也。
不犯，同前戒。
①五分，卷四，戒缘起异余律，但约夫妇共作而已。
过限忽切索衣价戒十。
第十①。
佛在罗阅城。
大臣遣使送衣价与跋难陀，彼将衣价付净主已，因事急索，致令被罚，因制。
戒名。
越三语六默名过限，逼迫净主为忽切②。
疏：问：此戒为损王臣，为损净主？
答：本虽王臣，后在净主。
切恼故制，唯在后人。
又云：此戒应在畜宝后，以制净主故③。
①第十，疏一一·五四：僧祇、多论云：跋难陀俗时，知射法、兵法。
瓶沙王二大臣遣五百人从学得通，多持财宝来报其恩。
以宝付优婆塞，家贫借用，诣官言之，索时牵挽，俗人共责。
行宗：律明净主为官罚五百钱故。
戒缘起，律中明罗阅城大臣遣使与衣价，跋难陀将此使往舍卫城中亲旧长者家，令彼掌衣价。
后大臣遣使语言：汝不须衣，还付人耶？
若不须还可送来。
比丘闻已，疾至长者所求衣。
长者言：今诸长者集会，本有制，若不至者，罚五百钱，我赴会归来，即为办衣。
比丘言：不能得，先为我作衣。
长者作竟赴会，会已罢，遂罚钱五百。
诸居士俱谤言沙门不知足，自今已去，不可亲近等，因制。
②忽切，忽一作匆，可否难决。
老字书：忽谓倏忽，忽与匆同，急遽貌。
行宗：忽谓急速。
依此以忽为正。
③净主故，戒疏一一·五五，接云：结集者不次，或传受者失旨，故在前列。
五缘成犯：一、施主送宝，二、为贸衣用，三、付人转贸，四、过分索之，五、得入手，便犯。
犯缘中。
四、过分者，此有三位。
一、纯语，得六反；二、三反语，六反默①，齐九反；三、纯默，齐十二反。
过三分齐，犯。
默索者，善见云：口不语，唤坐不坐，与食不受，说法咒愿，一切不得。
若言：何因至此？
答言：居士自知。
①三反语，六反默，僧祇：三语者，非一往反中三语。
乃至三往索是名三语。
若四、五、六反默然，非一往默然，乃至六反往默然。
善见一五：若一日一往索，如是得六日往；若一日一往六语索，后不得更往索，亦不得默然。
通释：祇、见，取数不同，可知。
戒本云：若二反、三反为作忆念，应语言：我须衣。
若不得衣，四反、五反、六反，在前默然立。
若过是求得衣，尼萨耆波逸提。
若依多论，三索三默无过，若七反得衣成罪。
律不犯者：若遣使告知，若彼言不须①，即相布施，是比丘应以时、软语、方便索衣；若为作波利迦罗故与，以时、软语、方便索得者，不犯。
不犯中。
初明语主。
戒本云②：若不得衣，从所来处，即语本主。
然彼施主③于物不系，则无逼切之义。
若为下，正列不犯。
初明余物，若据戒缘，但云贸衣④，准此须约法衣成犯。
波利迦罗⑤，此云助身。
软语者，非逼切故。
①若彼言不须，行宗一一·五八：注中明不犯，即遣告衣主。
衣主不领，自作方便，由非强索，故开不犯。
②戒本云，具文云：若不得衣，从所得衣价处，若自往，若遣使往，语言：汝先遣使持衣价与某甲比丘，是比丘竟不得衣，汝还取，莫使失，此是时。
③然彼施主，意云彼本主于物有系恋，故于彼净主无逼切之虑，故虽告无犯。
④但云贸衣，戒缘中，彼使语跋难陀言有一大臣遣我持此衣价来买如是衣与汝是也。
⑤波利迦罗，钞批：此曰杂碎衣也。
羯磨疏云：唐译助身衣。
乞蚕绵作袈裟戒十一。
十一。
佛在旷野国。
六群至养蚕家，索蚕绵作卧具，看暴茧①，招讥而制。
戒本作卧具。
昔人迷名，故直标袈裟以异之。
①看暴茧，律：六群至养蚕家，语言我须绵。
彼报言小待，须蚕熟时来。
六群在边住，时看彼曝，时蚕蛹作声，居士谤言：无有惭愧，害众生命。
又僧祇明比丘到蚕家，见持茧内釜，虫啾啾作声，主人讥嫌云云。
蛹，音勇。
蚕化为蛹，蛹化为蛾。
多论四意：一、为止诽谤故，二、长信敬故，三、为行道得安乐故，四、不害众生命故。
制意中。
初意如戒缘起。
俗人讥云：害众生命，无有正法。
二、修慈行故，三、无营求故，四、不恼他故。
上二为俗，下二为道；二对各有生善灭恶。
文阙犯缘，传写脱漏。
准疏五缘：一、是蚕绵，二、自乞求，三、作法衣，四、为己，五、作成，便犯。
四分：因比丘至养蚕家乞未成绵、已成绵作卧具，便待看暴茧作声，因诃制之。
若纯作；若杂以毳、劫贝①，若麻及余缕杂作成者。
若斤斧细锉斩，和泥涂壁及埵②。
犯中。
初引本宗。
先引缘起。
比丘，即六群。
未成绵，即蚕茧。
若下，明纯杂俱制。
毳即兽毛。
劫贝即木绵。
若斤下，明制舍法。
斤即刀类。
埵谓土墩。
①劫贝，轻重仪下二三：劫贝衣，中国出之，缉花所作，如白褺之例，京师有也。
②埵，钞批：深云：埵者，谓啐堵婆是，此云塔也。
济云：西方人多作土埵，方如床大，上安绳床。
中街头侍官上床是也。
以地低湿处，即作此埵，故云。
多论中：憍奢耶①者，此是绵名。
如秦地养蚕法。
若乞茧，乞绵，乞缕织布，成衣者堕。
言卧具者，是三衣也。
外国作衣，凡有二种：一、细擘布贮，如作毡法；二、绵作缕，织成衣也。
亦得作三衣受持。
以乞得故，作成舍堕。
诸部中。
初科。
多论四节。
初示名。
彼宗戒本云憍奢耶作敷具，故论牒之。
论失译主，应是秦翻，故言秦地。
若下，显犯。
言下，正名。
注文出本翻意。
古谓戒制被敷，迷名故耳，如疏广斥②。
外下，示绵衣法。
亦得作者，展转来故。
乞得犯者，制情过故。
①憍奢耶，众经音云：此译云虫衣，谓用野蚕丝绵作衣也。
应云俱舍，此云藏，谓蚕在茧中，此即野蚕也。
②如疏广斥，疏一一·五九：文言作卧具故，谓如被也。
但以三衣总号。
此土先无，但闻以绵作僧伽梨，此土本无，不知何物。
而广张有相，同此被敷，故即相翻，或云卧具，或云敷具。
故僧祇云：敷具者，三衣名也。
多论云：六年卧具，正三衣也。
若非三衣，如何乞法？
僧祇云老病比丘持毡僧伽梨，此云卧具，岂不同也？
黑白卧具，并同此耳。
世并迷名，都为敷具，自非见此，何由辨之。
问：且依四分余戒之中，及衣法中，多云三衣，拘瞻弥法中，亦云袈裟，即是有总名。
无根谤缘起中及屏、露二敷等中，及衣法等中，并以被褥名卧具。
今何故律举已下四戒，指无滥袈裟等名，特以有滥卧具，名目法衣耶？
既云卧具，应知是被褥矣。
如五分广解释今戒云：卧具者，卧褥。
应舍与僧，僧以敷地，若敷绳床及卧床上，除舍褥比丘，余一切僧随次坐卧。
又南海传二：律中卧具戒，非三衣，是褥也云云。
彼中广斥法衣解。
若尔，今师解释一往有疑如何？
答：五分之说，是部计异耳。
南海传又且依根本有部律。
且僧祇、多论明文，何敢贻疑？
善见云：乃至杂一毛便犯。
憍奢耶者，丝中微者。
蚕口初出名忽。
僧祇云：纽揲经纬穿杂者，一切舍堕；受用，得越。
次科。
先引善见。
一毛者，即下微丝，举毛为况。
下释梵名，与前少异。
忽是此方之名，举以合之。
僧祇中。
纽䙌，揲叶，制造杂也。
纵经，横纬，财体杂也。
央掘①经：缯绵、皮物，若展转来，离杀者手，施持戒人：不应受者，是比丘法。
若受者，非悲，不破戒。
涅槃②中，皮革、履屣、憍奢耶衣，如是衣服，悉皆不畜。
是正经律。
今有一方禅众，皆著艾布者，岂不顺教？
三中。
已前律制，但据蚕家。
大教转来，不许受用。
乃知声闻行劣，但取离非；菩萨慈深，远推来处。
虽离杀手，无非杀来，足蹋身披，皆沾业分。
非大士可忍，岂比丘所宜？
请考经文，少怀信仰。
广叙利害，章服仪备矣。
经文。
前明能施如法。
离杀手者，非蚕家故。
不下，明所施可否。
初不受应法，大小俱顺故；受者非悲，违大顺小故。
小从大出，望制虽顺，约义还违。
故知持戒行慈，方符圣旨；纵情受用，全乖道仪。
故章服仪云：且自非悲之语，终为永断之言。
据此为论，颇彰深切。
次引涅槃，乃终穷嘱累，决了正教，明文制断，何得迟疑？
今下，举现事。
此指唐时。
若僧传中，叙南岳③、道休④二师不衣绵帛，并服艾絮。
故祖师云：佛法东渐，几六百载，唯斯衡岳，慈行可归。
今时禅讲，自谓大乘，不拘事相，绫罗斗美，紫碧争鲜，肆恣贪情，背违圣教。
岂不闻衡岳但服艾絮以御风霜，天台⑤四十余年唯被一衲，永嘉⑥食不耕锄、衣不蚕口，荆溪⑦大布而衣、一床而居。
良由深解大乘，方乃专崇苦行。
请观祖德，勿染邪风，则禀教修身，真佛子矣。
①央掘，彼云：文殊师利白佛言：世尊，珂贝、蜡蜜、皮革、缯绵，非自界肉耶？
佛言：文殊师利，勿作是语。
如来远离一切世间，如来不食。
若习近世间物，无有是处。
若习近者，是方便法。
若物展转来者，则可习近。
若物所出处，不可习近。
若展转来，离杀生手，则可习近。
文殊师利白佛言：今此城中，有一皮师，能作皮屣，有人买施，是展转来，佛当受否？
复次，世尊，若自死牛，牛主从旃陀罗取皮，持付皮师，使作革屣，施此持戒人，此展转来，可习近否？
佛告文殊师利：若自死牛，牛主持皮用作革屣，施持戒人，为应受不？
若不受，是比丘法；若受者，非悲，然不破戒。
②涅槃，彼云：诸憍奢耶衣、珂贝、皮革、金银盂器，如是等物，亦不应受。
③南岳，唐传二一云：至于缯纩皮革，多由损生，故其徒属服章，率加以布，寒则艾衲，用犯风霜。
④道休，同二七云：出家以来，常恒三衣，不服缯纩，以伤生也。
⑤天台，统纪六云：师于三十年，唯著一衲。
今别有所据乎。
⑥永嘉，永嘉集·序云：大师俗姓戴氏，永嘉人，布衣蔬食，忘身为法。
⑦荆溪，宋传卷六。
五分①云：蚕家施绵，受已施僧，不得自入。
四中。
五分不乞自施，尚不自入，意急可见也。
①五分，卷五云：他施而受，尼萨耆。
施僧二字，本文无之。
以此诸部相对，故知所制意重。
野蚕尚犯，何况家蚕？
杂忽尚犯，何况纯作？
结显中。
初示教意。
野下，举文以况。
戒本云①杂野蚕绵，故两举以况之。
世有野蚕食桑，就树作茧，破茧为飞蛾，取此为绵，不损物命。
杂忽②，见上文。
①戒本云，若比丘，杂野蚕绵作新卧具，尼萨耆波逸提。
律广解云：杂者，若毳，若劫贝若麻。
疏云：杂作尚犯，何况纯者？
野蚕尚犯，况复家蚕？
以疏制亲也。
②杂忽，善见云：乃至杂一毛，便犯。
一毛，即忽丝。
多有人乞觅而作三衣。
此合斩舍，不合受持。
著著得罪，如律明示。
如诸律所明，不得往屠家乞肉血，及往酥乳家乞乳，并犯故。
指非中。
初示过。
此下，决犯。
合斩舍者，根本堕也。
著著罪，从生吉也。
如诸下，引事例显。
多论：若无蚕家，乞茧自作绵，无罪。
为出卖故，有虫者，吉罗。
若乞成绵贮衣，不犯。
若虫坏者，作敷具，无犯。
作不应量衣、一切敷具，吉罗。
犯轻中。
多论五节，初、明自作。
无蚕家者，展转来故。
言无罪者，以无虫故。
若是有虫，出卖尚犯，岂容自作？
为下，二、明出卖，不为作衣，故彼续云：若无虫者，无罪。
若乞下，三、明已成。
而不犯者，非蚕家故。
若虫下，四、明虫坏，无所损故。
论作蚕坏，恐写误。
作下，五、作余衣。
并结吉者，必约蚕家乞得为言。
彼云下至四肘，舍堕，反知不应者轻。
又云若合麻衣、劫贝、褐衣、钦婆罗作敷具者，吉，故云一切。
律中：自作、教他作，成者犯堕；不成，吉罗；若为他作，一切吉罗。
第三科。
教他重者，讥过同故。
为他轻者，贪非己故。
不犯者：若得已成者①，斧斩，和泥涂埵。
余如戒本疏。
不犯中。
戒制造作，已成不犯，然须斩坏，不坏还堕。
指如疏者，彼云已成，斧斩，此言切人也，如何可通？
如五分云施已成，亦犯堕等。
①若得已成者，十诵七·二：若得已成敷具，不犯。
次黑毛戒亦尔。
多论五云：亦得受持。
与四分等不同。
黑毛卧具戒十二。
十二。
佛在毗舍离。
梨车①子多行邪行，披黑毛毡夜行，使人不见。
六群学作，招讥而制。
①梨车，行宗一一·六三：梨车，即外道名；邪行，即彼外道法。
梨车嫌者，滥同己故。
善见八云：离车，是其种姓也，因姓而立名。
此四卧具戒，并是三衣总号。
昔人疑之，至今不决。
僧祇，毡僧伽梨乃至坐具等。
会名中。
总决前后四戒，十诵并号敷具。
昔人疑者，彼谓卧具是被褥故。
僧祇，彼因诸比丘作毡三衣①坐具，招讥，因制。
文举伽梨，略余二衣，故云乃至。
此证二毛非被褥，明矣。
①作毡三衣，非彼制断毡三衣坐具，但制纯黑及不贴也。
今钞文但证是袈裟。
故疏云：僧祇云：老病比丘持毡僧伽梨，不满六年，不得更作。
故知卧具之目，定是三衣总名也，不须惑也。
四缘成犯：一、纯黑毛①，二、作袈裟，三、为己，四、作成②，犯。
律中自作教他同犯堕，如上。
犯相中。
指如上者，即蚕绵戒。
①一、纯黑毛，多论：此国以黑羊毛贵，故不听也。
有四种：生黑，蓝染黑，泥染黑，木皮染黑，随一结犯。
②四、作成，又云作衣法亦二种云云。
通释：布贮作毡，缕织成衣，如上。
不犯者：若得已成者，若裁割坏，若细薄①叠作两重，若作褥，若作小方坐具，若作卧毡，或衬钵内毡，剃刀囊，作帽，作袜，作摄热巾②，作裹革屣巾，一切不犯。
不犯十二相。
二、三注显，皆谓本作是心，故作成不犯。
衬钵内者，障尘垢故。
摄热巾者，为衬手故。
①若细薄，钞批：当时作虽是细贵者，拟后更得粗者相揲，重叠而作，即非纯黑，故不犯。
砺疏亦同此解。
②摄热巾，钞批：乃是捉铜盂热，将巾裹手，捉之巾也。
白毛三衣戒十三。
十三。
佛在舍卫。
六群纯以白毛作卧具，招讥①故制。
因缘同前。
佛制参作，违教故犯。
指同异。
云因缘同前者，黑白虽异，起过招讥，事不别故。
参作者，黑、白、尨三种间杂。
五缘成：一、三毛参作，二、拟作三衣卧具，三、为己，四、增好减恶，下至一两，五、作成，便犯。
列缘。
第四。
据戒本中共有四分，黑毛二分，白毛、尨毛各一分。
尨②谓粗毛也。
增黑一两③，提；增白二两，吉；增尨，不犯。
疏：问：黑白同犯，何故前黑不制参耶？
答：两戒明参，文则繁复。
以后例前，黑参非犯。
又问：三毛俱参，何以黑多尨少？
答④：就白制戒，故黑多耳；约前黑戒，白亦须多。
又云：黑色虽贵，顺法衣相；白是俗服，是以少也。
①招讥，居士讥言沙门释子，不知惭愧，作白羊毛衣，如王大臣，何有正法等。
②尨，行宗一一·六七：尨，莫江反，若依字书，则犬多毛。
有云合作牻，训杂者，乃杂色牛名，非训杂也。
今准注中，头脚等处即是粗毛，仓黄色者谓之尨毛。
③一两，多论五云作敷具应用二十钵罗黑毛，十钵罗白毛，十钵罗下毛。
一钵罗四两云云。
准此，今戒本四分，即四十钵罗，一分当四十两。
应知黑毛二分，八十两中增一两，提；白毛四十两中增二两，吉也。
多论，若五十钵罗，乃至百钵罗衣，准之当知。
④答，答有二释，初释恐前后矛盾，次顺理欤。
若依僧祇，初比丘著毡衣，虽在露地，如屋下安稳住；已制前戒，故多病不安，阿难请杂作，重制此戒，谓不得多白也。
减六年作三衣戒十四。
十四。
佛在舍卫。
六群嫌故卧具重，不舍更作，常营求藏积，故制。
六缘成：一、有故卧具减六年，二、不舍①故者与人，三、僧不听许，四、更作新者，五、为己，六、作成，便犯。
犯缘。
第三，以戒本文除僧羯磨故。
①二、不舍，疏云：余之三律，舍与不舍，减六年与罪；若依四分，准文义意，必新造作。
若为除故，应是不犯，以缘中藏积求觅故也。
与人者，谓决舍属他。
若尔，减六年衣不应作净，而考戒疏，列犯缘中，无与人字。
又云：故者与人，若作净也。
虽在满六年，义必通减六年。
记云：下明舍故，不出此二。
无简别故。
东野云：若尔，钞是废前之义，依疏为正。
济览：今谓非也，减年衣者，决而舍与人也，余如别辨也。
僧祇：以老病持毡僧伽梨不满六年，不得更作。
若身不羸瘦，颜色不恶，白、羯磨、众，一一不成①。
释中。
僧祇，初示本缘。
以年不满，故开羯磨。
若下，简滥。
虽老不病，虽病不重，并不开。
四分，比丘得干痟病，不堪持衣行，开羯磨作。
①白、羯磨、众，一一不成，简正：谓作白不成，作羯磨不成，众僧纵和合亦不成，故云一一不成也。
祇律九云：若白不成就，羯磨不成就，众不成就，是名羯磨不成就。
问：此戒局受持否？
答：二传。
一义云：局受持衣，长衣无苦故。
文云不舍故更作新者，明约受持。
又第二缘云不舍故者与人云云。
舍故者是说净也。
故说净故衣减年无塞云云。
一义：通长同制，准缘起中本依藏积而制故。
又犯缘但云有故三衣，不简受持、长衣不同故。
又舍与者，非是说净舍，弃施人也。
今日畜积减年之衣，更作新衣故制也。
后为相承之义。
问：七条同时二衣作竟，一当大衣加受，一当中衣加受，后六年内，更作正大衣，本衣可与人否？
相承义云虽未见明文，从衣故，理可开云云。
六年者，戒疏：五分云：六年者，数日满也。
记云：五分数日满者，谓数实日，不取年满。
四分不犯者：僧白二听①；及满六年；若减六年，舍故更作新者；若得已成者；若无；若他与作，一切得。
不犯六缘。
满六年者，制限外也。
舍故作者，无本衣也。
疏云：岂舍受持，方复造衣？
本造拟舍，故成不犯；成而不舍，罪则自科。
若无者，如失坏也。
余可知。
①僧白二听，善见：众僧为羯磨，得作新卧具。
若病未差，得随意作。
若病差已更发，不须更羯磨，得用先羯磨。
不贴坐具戒十五。
十五。
佛在舍卫。
遍行诸房，见故坐具狼藉①，因制揲故。
六群违制②，故立此戒。
①狼藉，史记卷百二十六·二滑稽列传六十六，淳于髡传云：杯盘狼藉。
纲目集览·苏鹗演义云：狼藉草卧，去则秽乱。
故凡物纵横散乱者，谓之狼藉。
又行宗卷一一·七六页。
②六群违制，按律本初因，但听贴纵横一磔手，而未及立戒。
六群违制，故重立戒名。
故六群最初未制戒犯过，非此戒违犯。
五缘：一、先有故坐具，二、更作新者，三、为己，四、无心以故者贴，五、作成，便犯。
缘中。
先有故者，准此，无故①即应不犯。
然制揲故，本为坏好，无故不揲，贪好不殊，岂得无犯？
请试详之。
①准此无故，宾疏云：若准僧祇，自无故者，从他求之；今准此律，若自无故者，不揲不犯。
通释：宾释同今钞。
此与后九十中者相对四句：一、作新，如量，不贴，犯此戒；二、作故，过量，犯后戒；后二俱句准知。
对拣中。
四句，文出互二句。
三、作故如量，前后不犯；四、作新过量，不贴，犯二戒。
①若行忏时，行宗一一·七六：不揲、过量，罪兼二悔。
初忏过量，截去量外，单悔提罪。
次悔不揲，须将入舍，然后悔罪。
律中：造新坐具时，若故者未坏，未有穿孔，当取浣染治，牵挽令舒，裁割取纵广一磔手贴新者上，若边，若中央。
以坏色故。
但言须贴，不言毡、布。
随十种衣①通得。
牒释中。
初科：前示揲法；但下，定衣体。
①随十种衣，通释：行宗依律六长衣戒引，律名句依律三九衣犍度引，二处文各少不同。
僧祇①：毡作方一磔手。
取故毡时，不得从少闻犯戒者、无闻者、住坏房不治者、恶名人、断见人、远离二师者、不喜咨问人、不分别魔事人，不应取。
取则反上。
不尖邪、凹凸②、缺角、穿坏、垢腻。
著时令方圆得正。
次科。
僧祇，初示体量。
取下，简人从乞。
文列八人③。
少闻犯戒、恶名、断见，此三无行；无闻、不咨问、不别魔，此三无解；不治房、远二师，即怠堕人。
取反上者，非此八人也。
不下，示裁揲之相。
①僧祇，彼云：作新敷毡尼师坛，当著故敷具毡，辟方一修伽陀磔手，为坏好色故。
②凹凸，汇云：东方朔神异经：大荒石湖，千里无凹凸，平满无高下。
土洼曰凹，土高曰凸，古字象形。
③文列八人，祇云少闻者犯戒者云云。
依本文九人，今记任钞少闻、犯戒合为一人，违本文欤？
问：今以九人明所从乞人，依此纵自无故，必从人乞。
若尔，何上犯缘中云自无故开不乞耶？
答：一义云：祖师意，犯缘中自依本宗，开自无故；今简人者，非必从乞，若或欲从人乞求者，依之简取耳。
一义云：然依下不犯中注及记，似若有得处必求觅，若无得处，不揲亦开；准此上犯缘先有故者，或自有之，或有乞得处，皆犯；若自无故，亦无得处，方开之耳。
多云：若无长者，短亦应用。
三中。
多论不及一搩，亦许揲之。
问：此用何磔量？
答：戒文不简，人多疑之。
今准十诵①戒本，明用如来磔手，故须纵广二尺为定。
①十诵，七云：不用故敷具周匝修伽陀一磔手，坏色为好故，犯。
僧祇亦尔也。
善见云：故者，下至一经坐，不须贴。
律不犯中：裁取故者贴；若彼自无得处，更作新者；若他为作；若得已成者；若纯故者作，不犯。
不犯五相。
注显无求，为遮倚滥。
律、论，指前所引。
四分律行事钞资持记卷第二十四分律行事钞资持记卷第二十一宋余杭沙门元照撰记持羊毛过限戒十六。
十六佛在舍卫。
跋难陀得羊毛，贯杖头①行。
招讥，故制。
名云过限者，出三由旬故。
①贯杖头，律云诸居士见，嫌责言：沙门释子，云何贩卖羊毛？
即问言：大德！
此羊毛卖不？
诸比丘闻，嫌责跋难陀等。
十诵，诸估客羊毛载车行，见比丘担来，生嫉妒心言汝等何处贾来？
欲何处贩去？
四缘：一、是好羊毛，除贱故。
律云：头、项、足毛，不犯。
僧祇①：持驼毛、獭毛、猪毛，犯越；成器不犯。
五分：听用驼毛贮褥。
缘中。
第一，四分。
简诸贱者，疏云：今若生讥，何论贵贱？
担于毳等，亦越威仪。
但缘在于毛，故制开外②耳。
僧祇，简余兽。
獭字音误，律本作狙，兽名，似狼而赤。
成器者，疏云谓衣相也。
五分，但云贮褥，应得持行。
①僧祇，僧祇九云：若担骆驼毛，得偷兰遮；若担师子毛、猪毛，越毗尼心悔；若成器，无罪。
通释云：彼驼毛云兰，今云犯越，疑所览本异欤。
②制开外，行宗：上叙本犯，具兼制开，故指不犯在制开之外。
通释：疏序犯缘之文，犯缘具缺，自有开制，毳等不在此中而论，故云外也。
二、是己物。
三、自持。
僧祇①：三人共有，各持，齐九由旬。
重担者，俱犯。
第三。
僧祇，共担，一人各得三由旬限。
俱犯者，物同一处，俱过限故。
①僧祇，彼云：三人九由旬，四人十二由旬。
若如是众多人，随人为限，唯不得更重担。
第四。
四分：若道行得羊毛处，须者应取。
自持至三由旬。
当令人持①。
乃至彼处，中间不得佐助。
若持，吉罗。
令尼等四众，亦吉。
若持余衣，若麻等，皆吉。
若担余物贯杖头，亦吉。
第四，四分中。
初明自持限满。
问：等是招讥，许自持者？
答：疏云：以资身助道，若全禁约，有须无济，更别追求，劳扰又甚故也。
当下，明使他。
若持吉者，即佐助也。
唯许白衣，不得四众，讥过同故。
若下，明余物。
衣、麻即系当戒。
贯杖附明下篇。
①当令人持，律云：若有人持，应语彼人言：我今有此物，当助我持。
乃至彼处，比丘于此中间不得助持。
若助持，突吉罗。
若令比丘尼、式叉摩那、沙弥尼持过三由旬，吉罗。
若担①毳装、毳绳及余处毛，若作帽、巾等，不犯。
不犯有四。
上三准疏并吉。
毳装，旧云：音壮，即细羊毛裘。
雨中披行，北方多也。
余毛即头、项等。
①若担，律中杂犍度亦制背负，卷五二云：时有比丘背负物行，诸居士见皆讥嫌，又生慢心。
佛言不应。
时比丘须薪，若染草、毳纻等，欲自担持。
佛言：听无人处担。
若见白衣，应下著地。
又云听寺内背负等。
使非亲尼浣染毛戒十七。
十七。
佛在迦维罗卫。
六群使姨母①尼染羊，毛污色在手，佛见故问。
因制。
①姨母，行宗一一·八二：即大爱道尼，污手见佛，发请制戒也。
十诵，迦留陀夷命诸尼令洗云云。
爱道亦在其中耳，顺八敬故，不敢违命。
观持品云：佛姨母，摩诃波阇波提比丘尼是也。
制意、犯缘同浣衣戒。
又多论云：为增尚佛法故制。
若诸尼众执作浣染，废修正业，则无威仪，破增上法。
又止恶法次第①因缘，各令清净故。
余如疏中。
指制、缘中。
五缘同前，唯改第三是己羊毛，四、自使浣染擗②。
又下，重示制意。
前但通云业重，此中引论别示，应知前后文相互通。
论文两意：初意在尼，后通两众。
指如疏者，彼云：浣衣戒，彼制故者，新是轻犯。
此既劳功，新故同犯。
①止恶法次第，行宗：禁轻防重故。
钞批：止恶法次第者，恐因交致染，容成屏坐及粗、触等，后为淫事，故曰次第也。
②擗，行宗：擗，合作擘，分也。
擗，本音辟，字之误也。
小补韵会：擘，音檗。
广韵：分擘也。
擗，毗亦切，音辟。
尔雅：拊心也。
孝经擗踊哭泣等。
畜钱宝戒十八。
十八①。
佛在罗阅城。
大臣为跋难陀留食分，儿以五钱取食，跋难陀取钱寄市上。
人讥，故制。
名中。
畜谓藏积，钱宝是八秽之一。
①十八，律中大臣大得猪肉，命妇为跋难陀留分。
时世人节会，竟夜伎乐不眠，大臣儿饥乏求肉，母言肉尽，唯有跋难陀分。
儿即持五钱与母言：将此为比丘更办市上，彼肉先与我来。
母便与之。
明晨跋难陀来，母具说因缘，比丘言：不须肉，直与钱来。
即得已，寄市肆上。
居士讥言比丘贩卖，持钱置市肆等。
多论云：佛制此戒有三益：一、为息诽谤故，二、为灭斗诤故，三、为成圣种节俭行故。
制意中。
一、行浊招讥，二、因交致诤，三、增贪障道。
制戒防约，灭恶生善故也。
宝是八不净财①。
且因料简四门：一、列数显过；二、开制不同；三、结罪轻重；四、交贸多罪、少罪。
初中。
列数者：一、田宅园林；二、种植生种；三、贮积谷帛；四、畜养人仆；五、养系禽兽；六、钱宝贵物；七、毡褥、釜镬；八、象金饰床，及诸重物。
此之八名，经论及律盛列通数，显过不应。
相承次比，如上具述。
不出佛经。
释相，列数中。
第六正属当戒，余并附明。
八中及诸重物者，疏云：佛不开物，如女人、器仗之属。
此下，结示，初明三藏所出。
但云八不净八毒蛇八秽等。
涅槃虽列诸物，复无次第，故云通数。
显过不应，如下具引。
相承下，明依古列次。
疏云：古来相传，既有八名，须知八相。
故言不出佛经。
①八不净财，种类开制不同，据前后文，且示通塞。
田宅，别人不开。
房舍，一口小房，别人许之；有主大房，依法亦开。
种植，别人不开。
谷米，别人说净得畜，又俭一夏粮不说净畜。
绵帛，别人说净畜。
养畜女人，僧别俱禁。
男净人，尽寿持戒，别人开受。
真宝，畜、捉俱犯，说净受畜。
似宝，畜吉，捉不犯，说净受畜。
毡褥釜镬，别人得受。
乐器杀具，僧、别俱不可受畜。
二、明过者。
诸戒不对俗制，唯此对之，令道俗通禁，见畜捉者，知非佛子。
故律经中皆言沙门四患，即此戒是。
若有畜者，非我弟子。
五分亦云：必定不信我之法律。
由此八种，皆长贪坏道，污染梵行，有得秽果，故名不净也。
余如正解中。
显过中二。
初明过重，前引制缘。
毗尼秘胜，不许外闻。
独此对俗。
意如文显。
律云：佛告大臣：若见沙门释子，以我为师，而受金银钱宝者，则决定知非释子。
故下，次示四患①。
酒、淫、钱宝、邪命，此四不唯本律，故通指之。
即此戒是者，四患中一也。
非弟子者，此即如来深切之诫。
诸有畜者，当自深思。
下引五分，释上非弟子之义。
由下，次释总名。
长贪，即心不净。
污行是业，即因不净。
秽果即报不净。
余下，即指后科。
①次示四患，资览云：庄严论颂云：酒为放逸本，淫为生死源，金银生患重，邪命断善根。
和尚云：昔八不净财中，钱宝、谷米说净开之，更无异义；余田宅等，或说净畜之，或说净无开。
兴正菩萨，善勘文释，都无开文。
今文由是妨道，别人不开之，解释殊明镜也。
四患，律具说：大臣当知日月有四患，不明，不净，不能有所照，亦无威神。
云何为四？
阿修罗、烟、云、尘雾。
沙门亦有四患：不舍饮酒，不舍淫欲，不舍手持金银，不舍邪命自活。
是谓四大患，能令沙门不明，不净，不能有所照，亦无威神。
英心师云：私云：彼中有之，道傍拾得金，彼依此为官人被诃责，唱云毒蛇，大毒蛇！
二、明开畜者。
经中禁重，如后所明。
律中在事。
小机意狭，故多开畜。
开制中，初科。
上明大乘机教俱急。
经即涅槃。
下明小乘机教俱缓。
律在事者，违事故轻；则显经宗于理，违理故重。
小机意狭，不堪故开，反上大机堪任故重。
世人反谓小乘须戒，大教通方者，几许误哉！
第一不净中。
田是妨道，别人不开；一口小房，有资道要，依上开畜。
第一物中，初科。
上明田园。
由字写误，古本作田。
下明房舍。
房有磔量，故云小也。
依上，即前无主房。
毗尼母云：毕陵伽为国人所重，施一小寺、罗网、车舆、驼驴等畜，僧坊所须，开受。
僧祇中，为僧故得受。
善见：居士施田地，别人不得用。
若供养僧者，得受。
多论：檀越欲作大房舍，应开解、示语，令小作，顺少欲法。
若为容多人故作者，不应违意。
五分：有人施僧田宅店肆，听受，使净人知之。
善见：若人以池施僧，供给浣濯，及一切众生听饮用者，随意得受。
次科。
引文有六，并明重者开僧、禁别。
母论毕陵伽婆蹉，此云余习。
两引善见，田、池别故。
多论，施别，为容多人即是僧故。
二、种植根栽。
若如僧祇，为僧营理者，得；别人不开。
即污家法中，自种、教他，一切不合，除供养佛法僧。
余如杂法中说。
第二中。
初引他律，即下，次会本宗。
一切不合，即制别。
除供养等，即开三宝。
三、贮积谷帛。
三中。
标云谷帛。
帛谓绢布，文所不明，准开净施。
昔云：俭开三十六石，出善生经。
余自披检真伪二本，并无。
举世梦传。
释中，初文。
先示妄传。
余下决破。
不辨是非，罔然相授，故云梦传。
涅槃云：声闻僧者，无有积聚。
所谓奴婢仆使、库藏、谷米、盐豉、胡麻、大小诸豆，若自手作食，自磨自舂，种种非法故。
若有说言如来听畜非法之物，舌则卷缩。
次科，引经中。
初二句明制。
所下，列相。
正取谷米、麻、豆等物，余事相带而引，非此科意。
若有下遮妄。
僧祇云若比丘籴粟时，作念此后时恐贵，今籴此谷，我当依是得诵经、坐禅、行道①，而不言多少。
准酌一夏之粮，亦随时料其丰俭。
盐则准前谷量，尽形药中加法亦得。
引律中。
初僧祇开俭，为资道故。
而下，钞家准酌。
别人一夏可一石许，或遇丰俭，用有宽窄，故令随时。
盐准前者，亦计一夏所须多少。
①行道，彼接云：到时谷大贵，若食长，若与和尚阿阇梨，若作功德，余者粜得利，无罪。
律中：比丘道行，得大麦、小麦、班豆、粳米。
佛开受之，安置囊襆内盛之。
应合净施。
故文中：诸比丘得道路粮，开受，净人赏举。
后卷具有说净方法。
本律中。
初明开受。
囊幞盛之，明非多故。
应下，引决。
由非俭缘，不得自畜。
后卷，指二衣篇。
四、畜诸僮仆。
增一云：长者将女施佛，佛不受，若受者，渐生重罪。
因说欲过，罗刹女等事。
僧祇：若人云施僧奴，若施使人，若施园民妇，一切不应受；若言施供给僧男净人，听受。
若施别人，一切不得；若施净人，为料理僧故，别人得受。
若施尼僧，乃至别人，反前，唯言女净人为异。
第四，开制中，初文。
增一，彼因①梵志将女施佛，佛不受，时一老比丘劝佛受取与我，佛诃云汝昔曾为罗刹惑，今复还遭此女迷。
僧祇中，初示通制。
若言下别简。
初明开僧，唯须男子。
若施下，明制别。
下虽开受，还是为僧。
后若施下，明尼开制。
①增一，彼因，彼中，长者女容颜端正，长者将女施佛，佛言：不可尔。
老比丘白佛：佛若无所用，受取给我。
佛因说九种非法：一、女人极臭秽不净，二、恶口多，三、无返覆，四、嫉妒多，五、悭多，六、好游行，七、瞋恚多，八、妄语，九、所言轻。
老比丘言：女人无此一恶，愿受给我。
佛因说昔因缘，昔汝为商人，乘船渡海，为风所吹，到罗刹国，罗刹所诳等。
今诸伽蓝多畜女人，或卖买奴婢者。
其中秽杂，孰可言哉！
岂唯犯淫，盗亦通犯。
深知圣制不许，凡岂强哉？
次科。
初出非。
其下，正斥。
盗亦犯者，费损僧物故。
僧祇：毕陵伽在聚落，自泥房。
王与使人，三反不受。
云若能尽寿持五戒、奉斋，然后受之。
十诵：守竹园寺有五百人，王舍城中也。
有十种施无福：一、谓施女人，二、戏具，三、画男女合像，四、酒，五、非法语，六、器仗，七、大刀，八、毒药，九、恶牛，十、教他作如是施。
次、开受中。
僧祇开别，必约奉戒。
王即瓶沙王。
十诵开僧。
因瓶沙王往彼，见大迦叶踏泥修房，王问：何以自作？
答：谁当为我作？
王言：我当与人。
后捕得五百群贼，王问能供给诸比丘，当放汝命，乃至给田宅等。
去竹园不远，立净人聚落。
下引十施，无非生他恶业，尚不免过，岂得有福？
今文正取第一，余皆连引。
前九自作；后一教他，通上九种。
五、畜畜生。
律中：比丘畜猫子、狗子，乃至众鸟，并不得畜。
僧祇：若人施僧一切众生，并不应受。
众生者，马、驴、猪、羊、獐、鹿，如是一切自余野鸟兽等。
若见比丘不受，云我当杀之，应语令自施水草，守护，勿令伤害。
不得翦翅笼系，若能飞行自活者放去，莫拘之。
善见：若施牛羊不得受；若云施乳酪等五味，得受。
余一切畜生亦尔。
第五中，初文。
前引二律，僧、别俱制。
僧祇，护命暂开，意在后放。
次引善见开受，施意别故。
五味者，乳、酪、生酥、熟酥、醍醐。
文别举牛，余畜例准，但令可作余施者亦开。
涅槃经中，比丘之法，不得卖买生口等。
伽论：为塔故受驼、马、驴。
今有施佛、法家畜生，而知事有卖者，并不合圣教。
卖买中，引经明制。
论中得受。
既属佛塔，义不许卖。
今下，指非。
十轮：若施四方僧物，田宅、净人，不与持戒，反与破戒自恣受用，并与白衣同共食啖。
因此刹利、居士皆入阿鼻。
能施中。
经文不明畜兽，田宅、净人合在前科，而僧物之语，亦可通收。
今此但明施者非法之相。
日藏分云：于我法中，假令如法，始从一人乃至四人，不听受田宅、园林、马、车、奴婢等常住僧物。
若满五人，乃得受之。
大集亦同①。
四中。
彼取五人持律能办边受，佛法住世。
四人虽僧，未全大用，故不听也。
文中通举诸物，马当此摄，余属前章。
①大集亦同，资览：玄记问曰：日藏、大集，同是一经，何云大集亦同？
答：同本别译，日藏一分流行也。
通释：大集经，总五十卷，其中十卷别名日藏分，十卷别名月藏分，自余三十卷，只云大方等大集经。
今指彼三十卷之中，故云大集亦同也。
今案：大方等大集经十七分，六十卷。
日藏经十卷，当十四日藏分，卷三四、三五。
月藏经当十五月藏分，卷四六、四七。
即日藏经十卷，仅为大集六十卷中之两卷耳。
四分乘乘戒①中，开老病得乘男乘，女乘尼骑，如瞻病法。
僧祇：船、车、牛、马等乘，无病不合。
唯因水中船行者，得。
五中。
乘乘戒，出杂犍度。
彼因六群辄乘象、马车乘，佛制不应。
后诸老病比丘不能行，不敢乘骑，佛因开之。
如文所引。
上乘字平呼，下去呼。
男乘立车，女乘坐车，尼骑即草马。
瞻病中云至道逢病比丘，求车乘载归，不问牸牛、草马等。
僧祇无病通制。
暂趁行船，有缘故也。
①乘乘戒，私曰：记指杂犍度，彼中亦出，然文云乘乘戒，是指尼单提中耳。
尼律第三十初乘乘戒云：若比丘尼无病乘乘行，除时因缘，波逸提。
乘者有四种：象乘，马乘，车乘，步乘。
六、畜钱宝。
若元作自畜之意，不合。
若拟净施与他，依律文开。
第六，初科。
以初受财，未容即净，故约作意以分开、制。
僧祇、十诵、善见①云：若病人得者，令净人畜，为贸药故。
若多人与药钱直，得置毡褥底。
眼暗求时，手触在无，不犯。
又云：末利夫人施僧布萨钱，佛言：听受。
准义付他。
又居士持金银与僧作寺、食堂、园田，比丘不得受，犯吉罗。
应付净人，口得处分。
若施作饮食、衣药、卧具，亦不自受。
若受后作衣服，用得吉罗。
应付净人。
明开中。
前引三文，济病开触。
又下二段，亦出十诵。
初文。
但云听受，理非捉畜，故以义决之。
末利，西域记②云：此云柰，由昔施柰，得今报故。
又居士下，次段复二。
初明园田，是常住物，但有受犯。
后明四事，即现前物，受、用俱犯。
文明用罪，受亦应同。
由本施僧，故有轻降，准知僧物亦不合畜。
①善见，通释云：考论一五，畜宝、捉宝二戒中，不得的当之文。
然彼中无自领受，说净得畜之文，乃至为僧领受，吉罗。
若施舍与己，放地而去，得看守。
若解法俗为贸衣药等已施，得受云云。
②西域，众经音亦云西域记，然检彼无之。
杂含云：自今已后，须木直索木，乃至须人工等亦直索之。
慎勿为己受取金宝。
则破四分人解①。
律云：若为作屋故，求材木、竹、草、树皮得受，不应自为身受。
余如正解。
明制中。
初引经。
则下，斥非。
古记云，即相部疏，彼据律文，谓言作屋听受金宝。
以文不显，须经决破，如注所明。
然律得受②，准须付他，如轻重仪中委破。
正解即下释戒文中。
①破四分人解，资览：砺疏四末云：开受文言我有如是言，若为作屋故求材木、竹、草、树皮得受者，此是资要，无过故，听受宝，不应自为身受者，反前是犯。
通释云：钞所破，此疏欤。
②然律得受，通释云：记主释恐滥古解，凡古今二解别者，在律文得受之二字，如砺疏则解云听受宝，今师正解依杂含而但得受竹、木等也。
注文不了者，律但云得受，而不简物体故。
然依经中，须木直索木，慎勿受取金宝云云，方足决律文矣。
问：记主亦详辨古非，今还似同彼者？
答：愚按记意颇与钞主意异欤。
记主意谓律云得受者，虽开受金宝，须付他人。
然古师谓为造屋，开自受金宝，故祖师引经斥之。
七、听畜重物。
毗尼母：别人听受刻镂大床，唯除金宝。
若绵褥者，他施已成者，十诵开受。
毗尼母、四分云：氍毹①等，他施听受，广三肘，长五肘，净施畜。
若铁、瓦瓶等，铜盆、铜盔等器，别人得受。
七、八标名，与前颇异。
前据不净，一向不听。
然此二物，各有开制，故此别标。
七约听畜，八是不开，故此二门，互相通涉。
七中重者，即入后八；八中轻者，却在前七，寻文自见。
初明床几。
除金宝者，此属后科。
若下，明毡褥。
十诵开受，准长衣戒，不入净限。
氍毹取袈裟量，已外不合。
若铁下，明诸器。
盔，苦回反，盂也。
①氍毹，轻重仪上·二云：氍毹，此土本无其物，皆从西北塞外而来。
若丛毛编织而出毛头，兼有文像人兽等状者，名曰氍毹。
字书总云罽属。
又三肘、五肘者，祖师始以为量同三衣，故入轻收。
后依天人告，乃体量通三衣，中国不开，偏被寒土。
具如仪中。
八者，佛不开者。
善见云：不得捉一切谷，除米。
若施器仗者，僧应打坏，不得卖。
施乐器者，不得捉，得卖。
增一云：若得金宝施，咒愿已，还反施主。
八中。
善见不得捉谷，捉即贮畜。
除米者，如上所开，此归第三。
器仗，杀害之具，故须坏之。
乐器，逸荡之物，犹可出卖。
增一宝施，复是第六。
咒愿还他，意表受故。
已前列物，出没不定。
随文辨相，各摄所归，则无滥矣。
涅槃云：若有人言：如来怜愍一切众生，善知时宜，说轻为重，说重为轻。
观知我等弟子，有人供给，所须无乏。
如是之人，佛则不听受畜一切八不净物。
若诸弟子无人供须，时世饥馑，饮食难得，为欲护持建立正法，我听弟子受畜奴婢、金银、车乘、田宅、谷米，卖易所须。
虽听受畜如是等物，要须净施笃信檀越。
如是四法，所应依止。
我为肉眼诸众生说是四依，终不为慧眼者说。
若有三藏反上说者，亦不应依。
又说八不净财。
十余处文①，皆极毁破，不令畜服。
又云：若优婆塞知此比丘破戒受畜八法，不应给施，又不应以袈裟因缘恭敬礼拜。
若共僧事②，死堕地狱。
引教中。
涅槃三段③。
初引开听，即如来性品辨定邪正。
有作此说，乃可依行；或是异说，则不可依，故云有人言也。
初、标示方便。
观下，举事以释。
初释说轻为重，体非性业故轻，受畜患多故重。
若诸下，释说重为轻，如上是重，资道故轻。
文列四缘：无供须是一，饥馑是二，护法为三，及后净施为四。
我听下，通列开物。
是知纵无供须，丰时亦闭；纵兼俭世，非护不开；纵为护法，不净亦制；必具四缘，方开受畜。
如是四法下，结劝。
我为等者，此即法四依。
后文肉眼不辨邪正，须说四依；慧眼了法，故不为说。
经云：是诸比丘当依四法，何等为四？
一、依法不依人；二、依义不依语；三、依智不依识；四、依了义经不依不了义经。
谓前开四缘，乃是大乘了教，劝令依止。
若下，决前不了教。
又下，指禁断文。
多出第六。
又云下，引诫道俗文，初诫俗众。
若下，诫道众。
余如后引。
①十余处文，涅槃会疏三、五、六、七及二、八多处明之。
②僧事，彼云若共说戒、自恣、羯磨，同僧事者。
已下同。
③涅槃三段，资览云：初开听，一段；又下，指禁制文，二段；又云下，引诫道俗文，三段是也。
初中亦二：初、明不开物；二、我听下，通列开物。
问：既明不开，何初段云列开听？
答：虽有开、不开，望后二段一向不开，初云开听。
十轮经说，据不知持犯者，并须恭敬。
又涅槃经穷终极教，不用亦得。
以护法故，小小非要。
会相违中。
初指十轮。
如僧网云，乃至畜妻挟子，恭敬如舍利弗，不听责罚等。
又下，决破。
涅槃了义，废前不了，故云不用。
以下，出废所以。
涅槃，护法事重；十轮，为存俗信，故云小小。
三、明畜罪轻重。
八中，六、七，金钱、绵褥，得堕，以违净施故。
余则吉罗，畜者亦少。
三、结罪中，初明二重。
绵不入净，此据成衣相者；褥同重物，亦不入净，应是小者。
余下，明六轻。
言畜少者，谓事稀故。
四、交贸轻重。
若以此八，贸衣，犯舍。
以衣得宝、绵毹，亦舍；若得余六，并得吉罗。
若以衣宝相易，皆堕；贸余六种，吉罗。
六自相贸，皆吉；得衣、宝者，皆提。
此谓与俗人增减。
与五众，得小罪。
四、交贸中有五。
初二句，以八易衣，犯贩卖故。
以下四句，以衣易八。
得宝即犯贸宝。
绵毹，俗边犯贩卖。
若以下四句，上明二自相贸。
衣易衣犯贩卖，宝易宝犯贸宝。
下明以二贸六，得轻，可知。
六下四句，六种自贸，或对贸，或互易，并吉。
又以六易二，贩、贸二堕，准上可明。
此下，点上贩卖对人轻重。
上云犯舍，且据俗论。
多论：若说净钱宝，后贸衣财，作三衣钵器，入百一物数，不须说净；已外须说。
若犯罪者，悔于僧中。
已用钱宝贸衣财及百一物者，不须舍之，已入净故。
已外成衣、不成衣，一切说净，无罪。
明说净中。
初明净财易物。
衣钵百一，入受持故。
已外说者，若准业疏，并不须说①，即入净故。
若下，明犯长钱宝。
未忏，先用易物，后但悔罪，物不须舍；准有辄用，吉罗。
悔于僧中，句绝。
已外须说②者，既已入净，则应净法。
①若准业疏，并不须说，业疏四上曰：言净施钱宝易得衣物，不须更净者，由初得财，已入净故，今既换得，不是意外，本无贪附，即无染故。
有会钞、疏违云：相似贸易，不可说净；不相似物，则可说净。
多论四：若说净钱宝，及以衣财，人贷去，后时宝更还宝，钱更还钱，衣财不须说净；若贷异物，后还不相似物，更须说净，以异物故。
若说净一切衣财，作百一物数，更不须说净；若作净余长应量、不应量衣，若长器，尽更说净。
通释：注羯磨中引多论云：若说净钱宝，市得衣物，不须净施。
今业疏文牒释彼也。
然考多论，同钞所引，受持外，皆须说净云云。
二处相违，难以和会，疑御所览不同欤。
有人以多论贷物文约相似不相似会，然彼是贷借，此则贸易，亦难例准。
又彼贷宝还钱，以不相似更须说净；今亦以钱宝贸衣，是不相似，不足为例，学者详之。
②已外须说，二衣篇云：萨婆多云：百一物各得畜一。
百一之外，皆是长物。
大钞记云：百一有二种：一、中根百一，二、畜长百一也。
问：畜长百一，中、下二根之中何乎？
答：下根也，既畜长故，大钞记中根百一，都不畜长故。
正解本戒。
此是畜宝戒①。
九十是捉宝戒。
文言手捉，别时意也②。
解本戒中。
初科。
以旧戒本③云若自手捉钱，若金银等，语滥后戒，故须简之。
删定戒中，改捉为受，则无滥矣。
别时意者，畜中言捉，犯后戒故。
准作四句：一、是畜非捉，唯犯前戒；二、是捉非畜，但犯后戒；三、亦畜亦捉，前后俱犯；四、二非，无犯。
①此是畜宝戒，多论五：是戒体，正以畜宝制戒。
又云：不为畜故，若捉他宝，若捉自说净宝，但捉故，波逸提。
一切钱但捉，突吉罗。
非是此戒体，是九十事捉宝戒。
彼宗一切钱畜、捉俱吉。
②别时意也，捉时非此戒犯，因捉后畜时方犯，故云别时意。
下记云然畜必由捉，故多标之是也。
③旧戒本，律戒本云：若比丘自手捉钱，若金银，若教人捉，若置地受者，尼萨耆波逸提。
具四缘：一、是钱宝，二、知是，三、为己①，四、受取，便犯②。
此之一戒，人患者多。
但内无高节，外成鄙秽，不思圣诫严猛，唯纵无始贪痴。
故律言非我弟子。
准此失戒矣③。
又云：佛告大臣：若见沙门释子以我为师，而受金银钱宝，则决定知非沙门释子。
又杂含云：若为沙门释子自受畜者，当知五欲功德，悉应清净。
又增一云：梵志书述：若是如来者，不受珍宝。
故略引多文，证成非滥。
次科，斥滥中。
先叙贪畜之意。
内即是志，外谓为行。
不思圣诫即慢法，纵贪痴是自任。
故下，引证。
初引本律，准明失戒。
非弟子者，不禀师教故；非沙门者，不修净行故；非释子者，不系圣族故。
今多受畜，为教所拣。
虽自剃染，即魔、外之徒。
又云下，佛告珠髻④大臣之词。
次引杂含。
以五欲法，非善功德，复非清净；今畜财宝正是顺欲，若许受畜，反成功德，亦应清净。
此显出家绝欲求道，反为欲缚，深非所宜。
后引增一。
彼云：梵志超术，欲以金钱奉定光佛，自念我有书名礼记⑤云若是如来，必不受金宝，遂易莲华五茎，用上彼佛。
故下，结示引意。
前文叙诫，并据诚教，故云非滥。
①为己，若依善见，为僧等亦犯。
彼一九：若为自捉，尼萨耆；若为僧，若为众，乃至一人，若为像捉，悉突吉罗。
通释：愚按若为三宝等，令净人领受可开，今遮自领受耳。
②四受取便犯，二衣篇引多论云：钱宝谷米，并同长衣，十日说净。
今缘中不列过十日，即知为畜受已便犯，又考论无十日文，即日可说云云。
济览云：案若为自畜，即可犯；为净施，可开十日。
二衣篇引母论云：若放逸不说净者，以恶心故，不满十日，皆犯舍堕。
今亦可尔乎！
③准此失戒矣，会正：准下，大师断语，既云非沙门等，则显是外道俗流，无戒之者，故言失也。
此极诫之言矣。
僧网篇七·五四：善生、成论，若受恶律仪，则失善戒。
今寺畜猫狗，并欲尽形，非恶律仪何也？
举众同畜，一众无戒。
大集有言：无戒、破戒满阎浮提。
记云：言无戒者，恶业顺惑，势力猛盛，一切善戒并绝相续故。
有云且望一类鼠上善戒不续，非谓余戒俱无。
又云此乃诫勒之切耳。
通释云：资览之意，记三释中，后义颇顺理欤。
今钞文顺之可解。
④佛告珠髻，律中，因上跋难陀缘，诸大臣集会时，共作是言：沙门释子，得捉金宝。
时珠髻大臣言：莫作是言，我自从如来闻，沙门释子不得捉金宝。
此大臣有势威，令诸人信解，即往佛所白言：我向所说无违法耶？
佛言无违，多所利益，若见沙门等，如文。
⑤礼记，现本无礼记之二字，彼云复作是念，书记所载等。
佛世尊欲增尚弟子，令弃鄙业，远超三界，近为世范。
今乃反自坠陷，自畜自捉。
剧城市之商贾，信佛法之烟云。
反自夸陈，妄排法律，云但无贪心，岂有罪失。
出此言者，妄自矜持。
不思位是下凡，轻拨大圣。
一分之利尚计，不及俗士高逸。
何异螳螂①拒轮之智，不殊飞蛾赴火之能。
岂唯畜捉长贪，方生重盗之始。
故略述诫劝。
有智者临境深思。
述诫中，初科。
初叙制戒之意。
弃鄙业者，谓舍恶也。
远超等者，谓增善也。
今下，斥其违制。
剧，甚也。
行商坐贾②，皆求利者，今僧贪积，往往过之，故云甚也。
烟云者，律云：日月有四患故，不明，不净，不能有所照，亦无威神，谓阿修罗、烟、云、尘、雾③。
沙门有四大患，饮酒、淫欲、持金银、邪命，能令沙门不明、不净，不能有所照，亦无威神。
今谓沙门行净，则佛法光辉；行既鄙秽，则能障蔽，故如烟云。
反下，责其谤法。
初叙谤词。
排，毁也。
出下，斥僭滥。
矜谓自高，持谓执以为是。
不思等者，善戒经云菩萨为利众生故，听畜憍奢耶、金银等，愚人据此，辄拟同伦，是不思也。
况菩萨语通在家、出家。
如涅槃经中，出家菩萨遮、性等持。
纵云开畜，涅槃、地持俱令净施。
纵依善戒，本为利生。
今乃顺己贪爱，谄诈追求，为聚积则多索无厌，见贫病则一毫不给，岂与夫大士不分高下耶？
轻谓侮圣，拨谓无法。
一分尚计者，举少况多。
不及俗士者，引俗诫道。
原宪④居于环堵，蓬户不掩。
颜渊⑤处于陋巷，箪食瓢饮。
晋宋高贤，齐梁达士，视富贵如粪土，慕俭约为高尚。
遍于史籍，岂不闻乎？
何下，喻其无智。
螳螂飞蛾，皆喻愚人。
轮喻律教，火喻恶道。
上喻现因，下喻来果。
岂下，显其增过。
以制畜捉，远防盗故。
故下，结劝。
杂心云：未来舍轮王位易，现在不取一钱难。
故令临境深思。
未知何人能禀斯嘱，悲夫！
①螳螂，庄子·天地篇：犹螳螂之怒臂以当车轶，则必不胜任矣。
②行商坐贾，白虎通曰：商贾何谓也？
商之为言，商其远近，度其有无，通四方之物，故谓之商也。
贾之为言固，固有其用物，以待民来，以求其利者也。
行曰商，坐曰贾。
③烟云尘雾，问：共阿修罗是五种也，何只云四患？
答：轻重仪但出下四，省阿修罗，故知下四是正，阿修罗相从兼摄四中耳。
故律宗名句，且系属雾中而列焉。
④原宪，庄子·杂篇：原宪居鲁，环堵之室，茨以生草，蓬户不完，桑以为枢，而瓮牖二室，褐以为塞，上漏下湿，匡坐而弦。
子贡乘大马，中绀而表素，轩车不容巷，往见原宪。
原宪华冠纵履，杖藜而应门。
子贡曰：嘻！
先生何病？
原宪应之曰：宪闻之，无财谓之贫，学而不能行谓之病。
今宪贫也，非病也。
子贡逡巡而有愧色。
原宪笑曰：夫希世而行，比周而友，学以为人，教以为己，仁义之慝，舆马之饰，宪不忍为也。
希逸注曰：茨者，苫也；以草盖屋也。
夫妻二室，皆以瓮为牖壁。
中凿而取明者曰牖。
以旧衣而塞其牖，抵风雨也，故曰褐以为塞。
弦，拊琴瑟也。
匡坐，正坐也。
绀，深青赤色也。
表素者，以白色为外衣也。
轩车不容巷，言巷小而车大也。
华冠，华皮为冠也。
纵履，曳其履也。
希世而行，言其以所行媚世也。
比周而友，所交非人也。
学不为己，而为人，教人非为道，而为利，假仁义以文奸，故曰仁义之慝。
家语·弟子解篇：原宪，宋人，字子思，少孔子三十六岁。
清净守节，贫而乐道。
论语·宪问，史记六十七仲尼弟子列传十三，略同庄子文。
⑤颜渊，处于陋巷等，雍也篇，及史记六十七。
涅槃云：若能远离八毒蛇法，是名清净圣众福田。
应为人天供养，清净果报非肉眼所能分别。
又云：祇桓比丘，不与受金银者共住、说戒、自恣、一河饮水，利养之物悉不共之。
若有共僧事者，命终堕大地狱。
智论云：出家菩萨，守护戒故，不畜财物。
以戒之功德，胜于布施。
又涅槃第十一卷下文云：菩萨持息世讥嫌戒，与性重无别。
广有明文。
息世戒者，即白四羯磨所得。
诸文如彼，恒须细读。
引文证中。
偏引涅槃、智论者，由是大乘了教，意绝愚者滥托余文。
涅槃中，初令远离。
由能害人，是可怖畏，故喻毒蛇。
应下，明现、当二报。
以离八秽，行业果报凡愚莫识，故云非肉眼等。
又下，举佛世现事。
以清净僧耻与共事，污辱净僧故。
智论中。
戒胜财施者，业疏云：不盗即施法界有情之财，不杀即施法界有情无畏，即用此法行己化他，即名法施遍众生界。
财是局狭集散之法，能开烦惑恼害之门，戒法清澄，故绝斯事。
重引涅槃。
准经分二种戒：一、性重戒，谓四重禁；二、息世讥嫌戒，谓不作贩卖、小斗欺诳、田宅种植、象马车乘、僮仆、七宝等。
即遮、性等持，故云无别。
息下，示上戒相。
经云：菩萨摩诃萨复有二种戒：一者，受世教戒；二者，得正法戒。
菩萨若受正法戒者，终不为恶。
以十善业，并禁性恶。
准知十善，须从人受。
受世教戒，白四羯磨然后乃得。
诸下，指广委嘱。
略如前引，余不烦录，学者寻之。
①白四虽通遮、性，意云：白四得者，虽通遮、性，今文所专，偏在遮恶。
何者？
性恶本业，非由受得，不受本有；若有依受，但增制罪。
遮罪不尔，不受本无，由受方得，故知白四得者，偏指遮云耳。
四分：钱者有八种，金、银等，上有文像。
释第一中。
初四分八种钱，文标二种。
等取铜、铁、白镴、铅、锡、木、胡胶。
随国所用，受畜皆犯。
僧祇：生色、似色，皆提。
生色者金，似色者银①。
钱者，随国用②。
一切不得捉，捉得提，应僧中悔。
次僧祇文。
初示金、银。
上句列名，下二句释相。
生色金者，天生黄故。
似色银者，可用涂染，像于金故。
次明钱中。
随国用者，体通八种。
不得捉者，捉犯后戒。
然畜必由捉，故多标之。
①似犹像也，注羯磨上沙弥戒中生像金银云云。
业疏一一·三四：僧祇中：生色，金也；似色，银也。
似即像，银之异名也。
梵唐两举，令俱解致。
记释曰：生像是翻梵，金银即唐言。
钞批：若金银生像，有此梵汉双举。
言生者，此曰金；梵言像，此言银。
又名义注云：金银生像，南山云：胡汉二彰，谓胡言生像，此翻金银。
后二家与济缘释不同。
然依名义，别有金银梵名，据济缘从义翻而言金银耳。
名义曰：苏伐罗，此云金；阿路也，此云银。
又瑜伽云：生色可染。
伦记云：金名生色，以始终不变故。
银名可染，以可染变故。
②随国用，又善见一五：金者，珂、琉璃、珊瑚，一切诸宝，及贩卖之物，是金种类。
是故律本中说：下至树胶钱，国土所用，皆不得捉，亦不得教人捉，悉犯。
准彼，国所用者，皆归真宝判，如此土唯金银及铜、铁钱用作贩卖，准余钱可摄似宝欤。
多云：七宝①者，金、银、摩尼、真珠、珊瑚、车渠、马脑。
当取，犯舍堕。
莫自手取，如法说净者，不犯。
若似宝，铜、铁②、琥珀、水精、伪珠、鍮石等，以五种取，为畜故者，吉罗。
不应自取；如法说净，得。
若捉③金薄、金像，藏举自他宝，并堕，不犯此戒。
若似宝，入百一物数，不须作净，皆得畜一。
百一之外④，皆是长物。
若不入百一数，如前说净。
多论四节。
初明重宝。
摩尼，此翻离垢，言不为垢染故。
真珠，即蚌珠。
珊瑚，智论云：海中石树。
车渠，尚书·大传云：大贝如大车之渠。
马脑，石类。
应法师云：此宝色如马之脑。
当取等者，示开遮法。
若下，次明似宝。
琥珀者，博物志⑤云：松脂入地千年，化为茯苓，茯苓千年化为琥珀。
水精，千年寒谷中冰凌所变。
伪珠，世中以药石烧者。
鍮石等者，准论更列铜钱、白镴、铅⑥、锡。
论约钱体，故入似宝，捉但犯吉，今所不取。
僧祇、四分，八种钱并入正宝。
五取如后引。
为畜吉者⑦，则知不畜，捉亦无过。
若捉下，三、明捉宝。
文举金宝，理通前七。
金薄谓裹贴⑧之物。
金像如铸成圣像。
自宝者，论作自说净宝。
若似下，四、简似宝。
百一受持，故不假净。
①七宝，通释云：七宝异说甚多，今同法华·序品。
大论、佛地论、无量寿经等，皆有琉璃，出没互异。
②若似宝铜铁，彼具云：若比丘自手取铁钱、铜钱、白镴钱、铅锡钱、树胶钱、皮钱、木钱，此诸钱，亦以五种为畜取，吉罗。
莫自手捉，当取时，如法说净者，不犯。
又云：若种种钱、似宝，玻璃、琥珀、水精、种种伪珠，鍮石、铜铁、白镴、铅锡，如是等名似宝。
钱及似宝，若畜，得突吉罗。
今钞不言钱，彼宗皆归体入似宝。
十诵亦尔，彼律第七：宝者，名为金银。
若取铁钱等，突吉罗。
③若捉，善见一二：真珠、摩尼、砗磲、码瑙、珊瑚、琥珀、金、银、琉璃、珂贝，此十种宝，悉不得捉。
若金银合作药得捉。
若人以宝作堂，以琉璃为柱，以银为角子，以金缠，如是悉是真宝作堂。
比丘欲说法，得上住坐，无罪。
④百一之外，二衣篇云：萨婆多云：百一物各得畜一，百一之外，皆是长物。
若似宝入百一物数，不须说净。
余者一切器与非器，一外皆应作净。
搜玄释云：成器者，钱及盂鋺等；非器者，铜、铁斤等。
⑤博物志，凡七卷，晋司空张华茂先撰。
又行宗：隋炀帝撰博物志。
⑥镴铅，镴，多论音释云：拉，锡也。
铅，又云：延，青金也。
⑦为畜吉者，彼捉宝戒云：一切似宝，若捉，若举，无犯。
捉钱，吉罗。
又女人庄严具，及男子矛、矟、弓、箭、刀、杖，吉罗。
⑧金薄谓裹贴，谓以金铂涂贴木、铁等者也，非金铂体，言裹贴故。
行宗金薄，即贴涂之物是也。
又金铂取之犯捉。
铂，金薄也。
僧祇云：不净物者，金、银、钱，不得触故。
余宝①得触，故名净；不得著故，名不净物。
若不净者，自捉、使人，一切皆提。
若相成就，国土不用，得越。
若凡得钱，及安居衣直，不得手取，使净人知。
无者，指脚边地，语言是中知。
著地已，自用叶砖瓦等遥掷覆上，后将净人令知持去。
不可信者，令在前行。
若可信者，任意掌举。
释第四中，初科三段。
前定名体。
彼以金、银、钱为重宝，名不净物，余宝名净不净物。
初明重宝。
止列三种，多论七宝俱制②，与此不同。
不得触者，示不净义。
次释余宝。
除上三物，通收一切。
言得触者，不制捉故。
不得著者，同制畜故。
著即贪畜，畜犯吉罪。
若下，次明犯相。
初通明重宝。
若相等者，别显钱体。
言相成者，如胡胶、皮、木等钱，及此间镴、锡之类，必国土尚用，亦应提罪。
若凡下，三、示受法。
使净人知者，或且令受，或即作法。
无者，谓无净人，暂安地处。
言是中知，即净语也。
令知持去者，若不可信，令持付他，但云知是。
若可信人，即令掌举，须作净法，词见次科。
①余宝，僧祇三：净不净物者，真珠、琉璃、珂贝、珊瑚、玻璃、砗磲、码瑙、璧玉，是诸宝物。
若不净之下，若相已下，若凡已下，皆卷十一取要。
②七宝俱制，问：多论，七宝俱犯堕；僧祇，但金、银、钱三犯舍堕。
今行事者，为依用何耶？
答：钞两引用而不取舍，记亦不择，然依本宗戒本，但列金、银、钱三，即同僧祇，方知不用多论矣。
故轻重仪上·一三云：四分律中，但明钱、金、银三，余者不论，明知通在轻限。
四分：是中舍者①。
告可信人②，来已，云：此是我所不应，汝当知之。
若彼人取还与比丘者，当为彼人物故受，敕净人掌之。
若彼为比丘贸衣钵等，应持贸易，受持之。
若彼优婆塞取已，与比丘净衣钵，应取持之。
若不语彼人知是看是，突吉罗。
次作净中。
四分，即已犯财对俗舍文。
准疏分四节。
初句牒前制过。
告下，二、明舍钱方便。
觅净主付也。
若彼下，三、谓不达施意。
佛为净故，令彼受之，彼不解故，不敢即受，乖净施法。
当为彼物受者，既舍与彼，即属彼故。
若为贸衣须易受者，以先净法不成故。
若彼下，四、此约解意。
即取回净，不须转易。
若下，别明净语。
疏云：看是谓看于钱宝，知是谓非我所作，为净与尔。
何得不道？
失法故吉。
①是中舍者，若依十诵七，若得同心净人，与四分舍法大同；若不得同心净人，应作四方僧卧具云云。
又多论五：钱宝应舍与同心白衣净人，不入四方僧；不得同心净人，入四方僧。
又说净法，略同四分。
若依善见一五，一向无说净受畜文。
若居士言布施而放地而去，得看守；若解法优婆塞取已为贸衣钵，施得受等。
通释：二衣篇三一·二六：萨婆多云：钱宝、谷米，并同长衣，十日说净。
注羯磨中亦尔。
然考论文，未得例同长衣之文。
彼卷四·九云：若比丘得谷米等，即日应作净。
若无白衣，四众边作净。
若不作净，至地了时谷应舍，作突吉罗忏。
沙弥若得钱宝，亦即时说净；若不即说，钱宝应舍，作突吉罗忏。
若得应量不应量衣，亦至十日；过十日，长物舍，作突吉罗忏。
一切谷米等，亦不得过一宿，同比丘法。
又上犯缘，但云受取，不云过十日。
又四分等，不说过限，进而可校。
②可信人，二衣篇引律云：当持至可信优婆塞，若守园人所去。
然律文但云若彼有信乐守园人，若优婆塞，当语言云云。
理在随时，故钞、律二文，语异意通。
又二衣篇请净主文云：多论云，先求知法白衣语之，若不知者，告令解之。
至彼所云：比丘之法，不得畜钱宝金银谷米等，今以檀越为净施主，后得钱宝，尽施檀越。
僧祇：若知佛法僧事者，有钱宝欲举赏，若生地，使净人知；覆处死土，使比丘掘。
若净人不可信者，裹眼三旋，然后知地已，内钱坑中。
若散落者，得以砖瓦掷入。
如是作已，如前裹眼使去。
后欲须时，如前①方法至钱宝处，净人不可信者，还裹眼三旋，将来取之。
若施主作金碗，令比丘受用，为得福者，当持食来时，舒手示器，应言受受受。
三说已，食之。
不得触器四边、赞叹、手捉。
此是后九十中。
僧祇。
初明知事藏取法。
裹眼三旋，意令迷处，防盗损故。
若施主下，次明受用宝器法。
应言等者，谓有缘开口受。
不得字，贯下三相。
不赞叹者，表非所好，抑彼贪故。
此下，总点。
二段皆非己物，欲显受畜三宝物法，故连引之。
仍恐参涉，故特点示。
①如前，彼云：若是生地，使净人知。
若是死，得自掘，抒土到钱。
多论：五种受。
一、以手受，二、以衣取，三、以器取，四、言著是中，五、若言与是净人，皆犯舍。
下三众①亦不得畜，畜得吉罗。
僧祇②：若身者，一切身分，乃至手脚等。
若身相续者，谓系三衣纽，乃至钵盂中。
皆舍堕。
领受中。
多论初列五法，前三身业，后二口业。
下明三众制同罪异。
僧祇两相，并是身业。
世有奉戒，以袖接嚫，或令人受，不作净法。
此由不学，致兹委滥。
后生无识，往往相承，传误甚矣！
①下三众，已下钞主语，即本律卷八。
②僧祇，一一：若身者，一切身；身分者，若手，若脚，若肘，若膝。
若身相续已下，本无纽字。
乃至者，彼云：覆疮衣，僧祇支，雨浴衣，若钵，若小钵，键镃，铜钵中。
多论：五种长物：一、重宝，二、似宝，三、若衣、衣财应量已上，四、一切不应量衣及衣财，五、一切谷米。
重宝舍与同意净人，罪僧中悔。
若钱宝，比丘不得畜；若僧中次行①者，说净。
余似宝及百一物数，一切舍与同心净人；罪作吉罗悔。
钱宝说净有二：若白衣持来，施与比丘，比丘言此不净物，我不应畜，若净当受，即当说净；二者，净人言易净物畜，即当说净。
若彼此不语，取得，舍堕。
若舍，与白衣，不得与沙弥。
四、开畜中。
初通列长相。
五总为三，上二并宝，中二皆衣。
重宝下，别释二宝。
初释重宝，即上七种。
此约犯舍，故云罪悔。
若钱下，次释似宝及百一物。
及字写误，准论是除字，以百一不须舍故。
钱宝下，示二种净法。
初是比丘对施主语，为将付净人也。
若净当受者，谓易净物也。
二、净人持物对比丘语。
据此言论，本非净法，故并云当。
若作此已，不劳更说。
当字去呼。
若舍下，简净主。
可解。
①若僧中次行，通释：彼云，若僧中次第付比丘，应向比丘说净，重宝应舍与同意净人。
今文疑后人写误欤。
当以若僧中次行者说净八字移谷米字下。
此谓檀越以上五长，僧中次第行与也。
若比丘受讫二种衣，无染故，即说净。
余重宝、似宝、谷米受竟即犯，故并舍同意净人。
罪僧中忏，重宝作提忏，余二作吉罗忏。
文中不云谷米舍忏，论云：若比丘得谷米，即日应作净。
若无白衣，四众边作净。
若不作净，至地了时，谷应舍，作突吉罗忏。
准之，谷米经宿犯耳，即时不犯欤。
僧祇云目连将专头沙弥往阿耨达池，取金砂拟安佛澡罐下乃至老比丘将沙弥还本村，眷属以道行无食，以钱系衣内，在道，并为非人左绕，以土坌之，骂言此不吉利。
各以事白，便俱令弃之。
非人并为作礼，右绕而过。
此犹可治，故逢幽责，如池神讥类；余有未忏，必遭显戮，同颊肿之俦。
五、下众中。
上云不得与沙弥，故续引示之。
初别举两缘。
专头即目连弟子，亦云均提①。
并为下，合示幽责。
以事同故。
左绕，西土以为不祥。
此不吉利者，所遇不清净故。
各以事白者，即二沙弥各白师也。
弃之作礼者，舍秽还净，是可敬故。
此犹下，追古伤今。
言可治者，即前二沙弥。
如池神②者，僧祇云：昔有比丘至一池边，见莲华香，乃盗嗅之。
池神责云：何故盗华？
须臾狂象入池践蹋，池神默尔。
比丘反责池神，彼云：师是出家，岂同于畜！
谓前沙弥是可责者，故有非人绕之。
未忏即今捉畜，不可责者。
显戮即现报，恶疾凶终，多由毁戒，母论所谓腹则破裂，袈裟离身是也。
同颊肿者，百喻经云：昔有痴女婿归妇家，羞不食。
为饥逼故，乃盗米餐，其颊鼓起。
妻见谓颊肿，固执不言，乃召医师火钻烙之，颊穿米出。
喻愚人负罪，不思求忏，必待显报耳。
①亦云均提，通释：均提是舍利弗弟子。
有贾客将狗子在道行，因狗盗食，折脚弃旷野去。
舍利弗往而与食，为说妙法，彼欢喜死，生长者儿。
舍利弗知而乞为弟子，为又说法，即坐证阿罗汉，年乃七岁。
彼为报恩，尽寿沙弥，供给舍利弗，是名均提沙弥。
报恩经及贤愚经具说此因缘，经律异相二二亦载之。
②池神，此缘具出大论一七·六。
律不犯①中，开缘如上。
若彼人不肯与衣者，余比丘当语言：佛有教，为净故与。
应还他物。
若又不与，自往语言：佛教比丘作净故与。
汝不还我者，此物应与僧、塔、和尚、知识及本施主。
不欲令失彼信施故。
不犯中。
如上者，谓作净语，及前舍法。
但前是犯已舍悔，此明得物即舍。
若下，明净主不还往索之法。
先令他索。
若又下，后明自索。
与僧塔等者，以彼可索，故此动之。
①律不犯，律八：不犯者，若语言知是看是。
贸宝戒十九。
十九。
佛在罗阅祇。
跋难陀往市肆上以钱易钱。
居士讥嫌，因制。
多论云：此以说净宝转易与他求利，当与他时，得舍堕。
此与贸衣五种不同，如戒疏说。
律中以财物易钱宝故犯，但无衣食为异。
对简中。
初引论简畜宝。
不说净财，已犯前戒，无重犯故。
若以钱买金而畜，缘相是异，则容两犯，如戒疏中①。
又疏有四句：一、是畜非贸，俗施钱宝也；二、是贸非畜，用衣易钱宝也；三、俱是，以钱买金畜之；四、俱非，即衣物相易也。
言转易者，示戒名也。
此下，简贩卖。
五、异指如疏者，彼云：初、对人不同。
贸宝七众俱犯，贸衣唯二俗犯。
二、贸宝，自作教他，为己同犯，除为三宝；贸衣，使人不犯。
三、贸宝一制不开，贸衣则开酥、油相易。
四、衣宝舍则道俗不同。
五、还财本、非本别。
律下，准律显异。
律有七物交互并犯。
金有三品：一、已成金，二、未成金，三、已成未成金。
银亦三种。
钱唯一品。
总为七也。
但下，简异，则知此戒唯约宝论。
①如戒疏中，一二·八，彼列今四句已，云：昔人不立，以财无两舍，罪不双结，诵得此语，不敢漏失。
今不同之，见今以钱买金而畜，初贸后畜，缘相是异，何不双结？
记释：斥古中，初叙古意。
彼谓第三句但犯贸宝，不犯前畜。
诵下，正斥。
财无两舍等语，乃谓犯过衣财，无再犯长。
彼但承言妄举，而不知用处自别，故云诵得语等。
今下，显正。
理如上判，但将一舍牒悔两罪。
缘相异者，谓二戒犯缘前后各异，故须别犯。
问：准疏初贸即犯贸宝，后畜更犯畜宝，今例初不说净是犯畜宝，后以买金是犯贸宝，二戒缘别，可亦双犯，何今记不许乎？
此若不成，彼亦不成；彼若云成，此亦可成。
请为通之。
答：意期买金而畜，领受金位，二戒双犯。
如始畜已后贸，乃是前后，故无双犯。
济览云：今谓此答不稳也。
案今记意，以不说净钱宝贸钱宝，此缘相一，故无重犯。
犹如犯过衣财，无再犯长也。
若以下，点示缘相异者，是疏第三句也。
下容两犯，了了如日也。
五缘成：一、是钱宝，二、互相易，三、决价，四、为己，五、受犯。
犯缘中。
是钱宝者，局所贸也①。
能贸则通衣宝余物。
①局所贸也，善见一五：以吉罗易舍堕者，以铜铁易金钱也；以舍堕易吉罗者，以金钱易铜铁也。
五分：应对僧悔①，不得向二、三人前。
明忏中。
此戒不对僧舍，恐随别悔，故特遮之。
以过重故。
①对僧悔，若准本宗，对白衣舍，罪僧中悔，故以舍改悔。
律不犯中：若以钱贸璎珞具，为佛法僧；若以钱易钱①，亦为佛法僧者，得。
不犯中。
唯开三宝，余无所通。
①以钱易钱，此一句本无之，彼云：以璎珞具易钱。
贩卖戒二十。
二十①。
佛在舍卫。
跋难陀往无住处村，以生姜易食，又共外道博衣，悔而不还。
讥诃，因制。
戒名。
准疏分三②。
为利故收，为利故出，诤语而高，为贩也。
为利而取，故减前价，名买也。
为利故出，强增价而高，曰卖也。
①二十，律中：跋难陀往无住处村，持生姜至村中易食。
食后舍利弗寻入村中乞食，渐渐至卖饭家默住。
主问言：何所求欲？
答曰：须食。
问云：持价来。
答曰：勿作此言，我等所不应。
彼言：向跋难陀以生姜易食，汝何云不应？
舍利弗闻已，惭愧无言，还告诸比丘。
又一外道得一贵价衣，心欲贸易，持入寺。
跋难陀见已，语言：汝明日来，我当贸之。
彼即还。
跋难陀能治衣，其夜浣故衣捣治，光泽如新衣。
彼外道晨朝持衣来，至便互相易。
彼还已，示诸外道。
其中有智外道见已，语言：汝为他所欺，汝本衣新好广大坚致，此衣治故衣耳。
彼闻已，即持还跋难陀已，告曰：还我本衣来！
跋难陀言：已共贸易竟，不得相还。
彼再三悔，流涕不得，瞋恚讥嫌。
因上二缘制。
②准疏分三，问：贩中前收与买，犯相何别？
答：贩中前收，为后出卖故收，犯吉；后出卖时，则结本罪，故云犯还同卖。
买不为卖，故减价取，则犯舍堕，故不同也。
然依下结犯不同科，前收吉是十诵意，本宗前收后出，即买、卖二堕云云。
按依期心，非不如上欤。
多论四义制：一、为佛法增尚故；二、为止斗诤故；三、为成四圣种故；四、为长信敬，不生诽谤故。
制意中。
四圣种即四依行。
制断卖买，令修四法。
论犯六缘成：一、在家二众①，二、共同交贸，三、决价，四、为己，五、自贸易，六、领受，犯。
犯缘中。
初缘，简五众不犯。
①一、在家二众，首疏云：一、在家二众，非亲里。
又云：伽云：亲里买卖，吉。
又云：祇云：一切九十六种出家人边，不净语买，无犯。
砺疏云：一、在家二众，外道亦摄。
开宗记同之。
通释：相部、东塔两师，外道亦犯；首师依祇律之文，出家外道不犯。
理准相部，且约在家外道耳。
若尔，两师无别。
律令①净人贸。
准余部双开。
四分：衣药交贸，争价高下，数数上下，皆犯。
略示中。
初示开贸。
上句指律，文见不犯。
次句准余部，如下僧祇、十诵。
若据下引四分·衣法，亦开比丘，不独他部。
四分下，示犯相。
律云：以时药易时、非时、七日、尽形、波利迦罗衣，如是互易。
疏云：此指缘起说。
若以钱买衣，属此戒摄；反则前戒。
①律令，卷八。
双开者，若自贸，若使净人，二双开之。
②但据所贸，通释：依律本贸宝戒云：种种卖买宝物者，尼萨耆波逸提。
辨相中，但能贸、所贸约金银钱说。
次今戒云：种种贩卖者，尼萨耆波逸提。
辨相中，但明衣药相易，今若明衣宝互易，即据所贸，以分二戒。
多云：此贩卖堕，一切堕中最重。
宁作屠儿。
何以故？
屠儿止害一生，贩卖一切俱害。
不问道俗、贤愚、持戒毁戒，无往不欺，常怀恶心。
设若居谷，恒希天下荒饿，霜雹灾变。
若居盐积贮，恒愿四远反乱，王路隔塞。
多有此过故。
此贩卖物作塔像，不得向礼。
又云：但作佛意礼之。
设与僧作食及四方僧房，一切不得住中，持戒比丘不应受用，得罪。
若死，得羯磨分之。
所以尔者，以此贩卖业，罪过深重。
若生存时，僧得用者，此比丘言虽贩卖有罪，犹得作福，续作无已。
今不听僧食用，无供僧福，后得重罪。
以此因缘，不敢更作。
比丘既死，无更作理，故得分之。
若贩卖食，咽咽堕①。
作衣者，著著堕。
作卧具，随转转堕。
故重结。
次广明中，初科。
前明业重甚于屠者，以心普故。
此贩卖下，次明施物营福不开用者，物体秽故。
初示制约②。
所以下，征制意。
若贩下，三结犯相。
罪重结者，物唯一舍，罪则合忏。
①咽咽堕，问：三十中，四戒重犯，余无重犯。
今立口口、著著重犯，岂非相违耶？
答：若依本宗，非法著用，但结吉罗。
准之，咽咽亦应犯吉，或部别异耳。
附：四戒重犯者，浣故衣，持羊毛，浣染毛，雨浴衣。
②初示制约，若委分之，应云：此贩卖下，次明施物：初、明生存制约；若死下，次明亡后开分。
所以下征释：初、叙制所以；比丘下，示开所以。
若贩下，三、结犯相。
但记约生存偏专制意，故略开之。
五百问云：治生得物，施人，犯舍。
若穷厄无食处，使白衣作食。
治生道人白众言此非我物，得食；不者，犯堕。
若施俗人，俗人与僧，不犯。
次科。
初明受施。
经营活业，名为治生。
言犯舍者，谓受施人。
若下，示俭开。
须彼告白僧，作白衣物受，即是开法。
若施下，明转施得受。
彼既决舍，即是净物。
僧祇：若籴谷时，此后当贵，籴时，越；粜时，堕。
若恐后贵，拟自食行道；到后谷贵，食长或与师僧，作功德，余者①出粜，得利，无罪。
诸药草等亦尔。
三中。
初明结罪，即犯贩也。
若下，明开自食兴福。
因出所余，非本意故。
衣钵义同，故注示之。
①余者，问：上贸宝戒，记引疏云：贸宝自作、教他为己，得宝，犯。
今无犯者？
答：若为利卖，如上结犯；若余长不用物，因卖取宝，如今文可开耳。
十诵：若相似贸相似，如衣、钵①、澡罐、瓶、户钩、四药交贸；不相似者，以衣②易钵：一切堕。
若可舍物③，金、银、钱④，籴粟，或用粟买物，若可食啖，口口吉；可作衣，著著提。
四中，初明对易。
相似谓以九物相易；不相似者，即互易。
二种俱犯。
若下，可舍物，即已犯金宝。
用此籴粟，以粟易物，虽复转易，亦不合用。
食但犯吉，异上多论。
①衣钵，本云衣与衣相似，钵与钵相似等。
②以衣，又云：衣与钵不相似，衣与澡灌不相似③若可舍物，通释：可是犯贸宝钱宝耳。
若犯长钱宝，准论贸得衣等，已入净故。
济览：今谓食、服贩卖物，故重犯提、吉也。
而言可舍物者，恐人言已犯，无贩卖故耳。
若如通者，可于贸宝下论，不干贩卖故。
又犯贸宝财同畜宝，可入净乎？
可寻。
问：贩卖无重犯，而今言著著提者？
答：部别之异，往看篇聚别行。
④金银钱，又云：用金买银，用银买钱，用钱籴谷，用谷买物。
五百问云：有求利贩卖作福，无罪耶？
答：此人尚不免地狱，何况得福！
由不随佛语，故非供养。
五中。
初标问。
答中，初正答。
由下，释所以。
涅槃云：随顺佛语，名供养佛。
四分中，贩、卖、买三事，但为利故，买卖俱堕。
十诵中，据一物为语。
六中。
前明四分，上标三事。
下略贩者，以收时名买①，出即名卖，但云买卖，即摄贩也。
随事皆堕，故言俱也。
十诵云：为利故买而不卖，吉②；为利故买已还卖，提。
故知一物两事方犯，不同四分。
①收时名买，准上戒名，记主注云：贩但先收，犯还同卖。
依之，为后出卖，见利先收，应方便吉，后出卖时方结本堕。
若尔，与十诵同。
若先收即犯舍，其财后卖应却吉罗，无重犯故。
济览：十诵，不期后卖，必买时但犯吉，待卖结堕。
四分，期卖而买，则归贩，必待卖犯；若不期后卖，当须买时结堕。
故知与十诵不乱。
②不卖吉，彼接云：若为利故卖，不买，亦突吉罗。
多论：若众僧衣未三唱，得益价。
若三唱已，不应益，以属他故。
若众中三唱得衣，设悔，不应还。
十诵：若卖买，前人悔，七日内者，还之；若过，不应还。
四分文不了。
此是私卖买也。
七中。
初明益价分齐。
如僧中买物，一人还价，知事三唱告众为限，不可复益。
若众下，明悔还可否。
论据僧物，故不听还。
十诵，私物，乃制日限。
彼律若下，本有私字，疑在下示，故前略之。
指四分者，即下不犯云若悔听还，不明僧私，复无限齐，故言不了。
五分①：使净人易时，应心念宁使彼得我利，我不得彼利。
比丘共僧贸易，应倍者，当使价均，然后交博。
若贫无可倍，僧必知贤善知足，听直与。
八中。
初明遣贸方便。
比丘下，次明僧别对易。
陪谓以物陪偿。
均，平也。
贫乏直与者，此约十方现前物和僧得与。
如赏知事、瞻待法师之例。
四方常住，必无开理。
①五分，卷五易时之下，彼接云：语言为我以此物易彼物。
四分·衣法中，有贵价衣，令净人贸易。
无净人者，乃至遣比丘贸易。
准此开之。
必有净人，亦制与罪。
九中。
初引缘，衣法即衣犍度。
准下，义决，则知彼此俱开。
有人制罪，理应得吉。
僧祇：若自问价，若使人问价，作不净语，争价高下，皆越；得物，堕。
四药、随轻物、重物、净不净物，一切相贸，得提。
肆上有衣，其价已定，比丘赍直来与物主①。
虽摇头②作与相者，比丘亦须语言此直知是物也。
若估客物，直五十而索百钱，比丘以五十知之，如是求者，不名为下。
若前人欲买此物，比丘不得抄市③，当问言：汝止未④？
若报云我休者，比丘方云：我以是价知是物好不？
比丘自贸，抄市者，越。
若僧中买物，得上价取。
若和尚阇梨取，不得抄上。
若营事比丘雇匠⑤作不净语，乃至为僧月直，市油面等，不净语者，越。
自为得物入手，犯堕。
净语者，以是物价知是好不。
不净语分别价者，索几许？
若市买物，得嫌诃说实前人物，此好此恶、粗细、斗秤大小、香臭者，无罪。
十中。
僧祇有三，初、略示结犯。
四药下，二、明八物相贸。
彼云若以时物买时物、夜分物、七日物、终身物、随身物、重物、不净物、净不净物即似宝等。
随一为头，互易准上。
肆下，三、明比丘自贸法，复有五种。
明须净语，即开中制法。
赍，持也。
摇即是动。
若估下，明斟量。
事虽似减，据实无过，此约市价常定，或是可斟酌者为言。
然心事难明，理如五分，宁使彼得我利，多与为善。
若前下，明抄市。
初明入市易物，下明僧中唱买。
从少增多，名为抄上。
二师不得，奉尊上故。
若营下，明净不净语。
初明结犯，上是为众故越，下明自为故提。
次出二种语相，可知。
分别是心业，索即口业。
若市下，明嫌诃。
然须据实。
实好言恶，即名下价，亦兼诳妄。
此好等者，示嫌说相。
①物主，彼云：应语物主言此直知是衣。
若不语默然持去者，越毗尼罪。
②摇头，又云：有国土市买有常法，赉直来著物边，卖物主摇头，当知相与。
比丘亦应语言此直知是。
③抄市，抄，说文：取也。
广韵：略也。
小补韵会：俗文遮取谓之抄。
今所谓抄者，上下论价云耳。
谓比丘买物，前人云价十钱，比丘遮取云五钱知之，是云抄下；或比丘卖物，前人云十钱得之，比丘倍定价云二十钱取之，是云抄上也。
④汝止未，先因问动止也，谓子为无别缘事否？
彼云无者，方云欲此物等也。
⑤雇匠，本云陶师，木师，泥师，画师。
五百问：若自举物价，前人信之，贵取故，犯盗罪。
五百问中。
此约比丘卖物索价过五，得物成盗。
不妨自卖有本提罪。
僧祇①：若食残持博酥、油等，作不净语，犯舍。
雇治革屣，作不净语，越；若前与食、后治，前治、后与食，无罪。
乃至残食雇治草土等，准前。
僧祇中。
初是时药易七日。
下明以食雇作。
非贸物故，止犯越罪。
前后无罪者，非对贸故。
①僧祇，犯舍之下，彼接云若乞食比丘有残麨。
多论：如贩卖戒中物，或方便有罪、果头无罪，如为利居盐、谷，后得好心，即施僧作福。
或果头有罪，如为福，籴米不卖，后见利便卖，以利自入，即是方便无罪。
言得施者，谓一切俱舍忏也。
多论。
初句指戒。
或下，正明。
初明有因无果，下明无因有果。
言下，释前施僧文。
以物体秽，不开僧受，故约舍忏通之。
律不犯者：听五众出家人共交贸，应自审定，不应共相高下，如市道法；不得与余人贸易，令净人贸；若悔听还；若酥油相易者，无犯。
准上衣法得令净人作者，谓据有者言之。
不犯中三。
初明本众不犯。
言不应高下者，准知，高下亦应犯吉。
不得下，次明对俗遣人不犯。
若悔听还，谓不当己意。
律作应还，应准十诵七日已内。
若下，三、明轻物不犯。
戒疏约外用者。
前引诸文四药皆犯，据内资也。
上三引文。
准下，约义明不犯。
上衣法者，即双开中文。
言据有者，意显无人，即在开限。
十诵：三度语索不得者，觅净人使买。
净人不知市易，当教以尔所物买是物，应知好恶思量，得者，不犯。
此贱彼贵，有利不犯。
十诵中。
初明比丘净语自贸。
以不得故，方觅净人。
以尔所下，教人净语也。
上明开买，此下，明开卖。
畜长钵过限戒二十一。
二十一。
佛在舍卫。
六群畜钵多，故招讥，因制。
五缘成。
一、先有受持钵。
二、更得①。
三、如法钵②。
非余油琯③等。
四、不净施。
善见：买钵未还直，不成受；主言但受，亦不成受，不犯长；若度价已，熏讫，报令取，过限者，犯。
五、过十日，便犯。
犯缘中。
第三，如法者，体、色、量三，皆须应教。
油字去呼④。
琯，古钝反。
等取白钵，并是非法，准多论⑤，畜但犯吉。
第四，引善见。
若未还直不成受，犯者，犹属他故。
若度价已，他边亦犯，即己物故。
①二更得，戒疏一二·一六：二、更得钵，若是如法，可得其罪。
记云：是如法者，简贩博得者，则无长过。
通释：第二缘如法，与第三缘如法不同也。
②三、如法钵，问：长衣如非通犯，何钵不尔？
答：衣可染作改正故，是多论卷五意。
受持成否，亦准之。
③油琯，钞批：掍者，作钵坯已，掍使有光，即用烧之，更不薰也。
油者，荏子为之。
此全受腻，用必获罪。
钵器篇三五·三记云：掍瓦者，昔云以石磨后，用土脂掍便烧，而不薰者。
今琯同之，琯与掍音相通。
④油字去呼，通释：平声，尤韵，膏也；去声，宥韵，荏子桐华以油云云。
今以油涂之义欤。
⑤准多论，卷五：若畜长白铁钵、瓦钵未烧、一切不应量钵，突吉罗。
若依戒疏加一无因缘，彼云五、无因缘，多云：得钵五日被摈、颠狂、心乱等，虽经多日无罪。
后得止，取后五日续满者犯。
东野云：然依二衣篇记，三二·二四：如量白钵，理应在轻，可薰治故。
准之，不说可犯堕欤。
又依多论已云犯吉，知应说净。
若依戒疏，似无长犯，疏曰：衣营未成，皆有长过。
钵不同衣，未成非钵，无长可犯。
记曰：钵取如法薰治都竟，乃有犯长；衣取财体过日犯长，所以不同。
又疏引多论云：白色衣过限犯，白色钵过非犯？
准此，不应净法耳。
济览：今谓疏且依不犯长云无犯耳；若不说者，理可犯吉。
余如长衣戒。
指略中。
即前八门转降相染等义，同故不出，广在疏中。
乞钵戒二十二。
二十二①。
佛在舍卫。
跋难陀钵破，求众多畜。
招讥，故制。
①二十二，律中：跋难陀钵破，即入舍卫城语居士云：汝知不，我钵破，汝为办之！
彼市钵与。
复至余家求，如是求得众多钵而畜。
后时诸居士一处集会，一人语曰：我今获福无量。
余人问所以。
答言：我为跋难陀办钵故。
余人各各皆言我亦尔。
即相讥言：沙门释子，多欲不知厌足。
六缘：一、先有受持钵，二、减五缀①不漏，三、从非亲乞，四、为己，五、乞如法钵，六、领受，便犯。
五缀满不漏，吉。
事希少故，广如戒疏中。
列缘中。
五缀者，律云：相去两指间一缀中人一指面一寸，即取痕脉长二寸许，即为一缀。
五缀共一尺也。
缀者，即以铅、锡等补。
今时钵损，未必待缀，但约破脉满尺，即开他求。
不漏吉者，缘不具故。
事下，指疏，彼文广明舍法。
钞本行事，时既不行，不复多引。
但知一钵，趣养余生，勿事多求，则符圣教矣。
①二减五缀，疏云：注中相去两指间一缀，准此为量，纵未缀而量过，亦不名犯。
记云：释注中，两指，若据佛指面二寸，两指即四寸，五缀即二尺。
若取人指面阔一寸，五缀止有一尺。
文中不明，然前后多用如来磔指以为楷定。
今言五缀，但取痕脉满二尺许，不必须缀；故云准此为量等。
通释：今记用人指，与行宗不同。
饰宗记五末云：五缀者，母论四曰：若钵破作五段，缀此钵法，应相去二指安一缀。
律摄意同。
今三藏云：五缀者，即以五种缀物而连缀之，非五处缀也。
今详，自违律摄。
准宾师必用五处缀为分齐，纵一处过数缀，但名一缀欤。
不同今师取痕脉满尺也。
僧祇一云：满五缀者，已有五缀，量亦满，是名满。
若四、三、一缀，若无缀，量满五，是名满。
此文顺今师释欤。
问：满漏分齐如何？
答：一义云：戒疏云：十诵云，钵满盛水，僧中行之。
准之，自以水漏为分齐也。
一义云：善见定受失不，粟满分齐。
粟，谷通名。
若米等漏，则失受持。
后为相承。
律不犯者：五缀漏，若减漏，更求新；若从亲里索，从出家人索；若为他，他为己；不求而得；自有买畜。
皆不犯。
不犯八缘。
五缀漏者，此开吉罪。
自有买者，注戒作若自有价买畜者，文相方显，谓不从他乞也。
自乞缕①使非亲织戒二十三。
二十三②。
佛在舍卫。
难陀缝衣乞线多，持线使织，自作繀。
招讥，因制。
①自乞缕，问：此戒局三衣否？
答：一义云：广通余衣。
多论：谓此戒不问应量不应量，尽得罪故。
又犯缘不立三衣缘故。
然戒疏制意云然三衣已具，且得资身等。
又律结文云织作三衣者，并约缘起，实宽通也。
一义云：局三衣也；缘起及律结戒文并说织作三衣故，但犯缘不立者，且略无耳。
资览云：初义为尽理也。
②二十三，彼往多家，乞求多得。
彼念言若缝衣，更异处可索，比丘衣服难得，应办三衣等。
居士共讥言汝等观此比丘，乃自手作繀、看织等。
多云：有三义制：一、为除恶法故，二、为止诽谤故，三、为成四圣种故。
制意中。
舍恶法者，驰求涉俗，长贪坏行故。
止谤者，如戒缘说。
四缘：一、自乞缕，二、使非亲织，三、不与价，四、织成，犯。
犯缘。
第三，反知雇人不犯正罪，与下五分不同。
十诵①：若为无衣故，从非亲乞缕欲作衣，亦吉；若少衣止得乞衣，少缕止得乞缕。
五分②：自行求缕，雇人作衣，亦堕。
释中。
初缘，十诵无衣乞缕，情谄故吉。
随缺直乞，如下所开。
五分雇人，酌情结堕；准缘不具，今宗应吉。
①十诵，五七，乞衣戒下云：乞缕吉罗。
此文正出多论卷五。
②五分，四云：自乞缕，顾织师织作衣，尼萨耆。
四分：若织师、与线者俱亲，不犯。
与线者非亲，看织，作繀，一切吉罗。
释第二中。
上明开亲。
疏云：以离损谤之缘故。
义准四句：初、二俱是亲；二、二俱非亲；三、与线者亲，织师非亲；四、与线非亲，织师是亲。
与下，明轻犯。
看织下，准律合有自织。
繀①，苏内反，谓著丝于车也。
①繀，行宗一二·二七：苏内反，谓著丝于筟车。
注：筟，音孚，谓织纬者。
律音释曰：先对切，织也。
不犯者：若自织作钵囊、革屣囊、针毡，禅带、腰带，作帽，作袜、摄热巾、革屣巾，一切不犯。
不犯中。
开自织者，疏云：但为小细，过非深故；至于妨道，非不是损。
劝织师①增衣缕戒二十四。
二十四佛在舍卫。
居士出线与跋难陀作衣。
乃往彼家，择取好线与织师织，又许与价。
因讥而制。
①劝织师，问：此戒限三衣否？
答：准上两义。
多论五云：此衣亦不问应量、不应量，尽得罪。
论犯六缘：一、非亲居士虚心办缕遣织；二、本期有限；三、知有限；四、劝赞好织，许直；五、彼为增缕；六、领受，便犯。
四分：若求衣不得，吉罗。
列缘中。
第四正是业本。
许直者，戒本云乃至一食直。
四分下，别释第六，此结方便。
多论①云：前戒凭势遣织，作成即犯；此戒自求，领受便结。
疏问：此戒损缕，与前一、二居士何异？
答：前面对缕主，此屏劝织师，故两制也。
①多论，五·二三云：以凭贵重势力，故织师畏难，事必得果，是故成罪；此戒，得衣已，得罪。
此文出乞缕戒下，疑是写误。
不犯者：减少求；从亲里索，出家人索；他为己者。
不犯中。
亲里及出家人，皆约缕主①。
若劝织师，岂无小过！
思之。
①皆约缕主，前劝增衣价戒注戒云求价者，乃至增一钱十六分之一分。
求衣者，乃至增一线者。
不犯者，减少作，从亲里求，从出家人求等。
若从非亲里之缕主求，犯前戒。
济览云：今谓此判未尽也。
若从非亲乞缕，遣、自织，犯前戒也；若唯乞缕者，吉也。
若非亲欲织衣施，劝令增衣缕者，犯前增衣价也；若令织师增缕者，今犯也。
夺衣戒二十五。
二十五①佛在舍卫。
跋难陀欲与难陀弟子共行，先与衣，后不随彼意，即夺衣。
因制。
①二十五，难陀弟子能劝化故，欲共人间游行，先与衣。
后余比丘语云：汝何与跋难陀共行，彼愚不知布萨、自恣及羯磨。
彼闻已，即不随去，故夺衣。
戒疏一二·二九，今二戒对辨云：三、前戒开亲，后戒俱犯，损义通也。
记云：第三，后戒亲非亲俱犯者，谓织师也。
通释：前戒局非亲犯，故列缘云二、使非亲织，今戒俱犯，故列缘不简织师缕主亲里不犯，故第一缘简之。
五缘。
一、是大比丘，甄下众①非行类故。
二、本规同行。
三者，不定与②、前人决定取，多生恼故。
四句中二句，初、受、与俱决定，二、决定与而受者不定，夺取犯重。
若与、受俱不定者，吉。
四、瞋夺。
五、得属己。
缘中。
初缘简下位，准疏云夺但犯吉。
三中，总有四句：初句此戒正缘；四下二句，归前盗摄；若下一句，缘阙故轻。
第五，准律，夺而藏者犯，夺未藏者吉，谓对面夺。
若非对夺，离处即犯。
①甄下众，戒疏一二·三：简下四众，本非伴类，假夺但吉。
②三者，不定与，问：如盗戒者，贼心决定，不问主心舍与不舍，夺取犯重，今何异耶？
按：盗取心强故，主心不定，亦属彼物，却夺犯重。
今但施与，受心非强。
故能施不决，纵彼虽决，物非属彼，故夺非重。
问：衣者，局三衣耶？
答：尔也。
戒疏一二·三一：衣，谓三衣。
若夺减量衣等，但犯吉罗。
四分不犯者：不瞋恚，言我悔，不与汝衣，还我衣来；若彼知悔即还；若余人语便还；若借他衣著，他著无道理，还夺取，不犯；若恐失、恐坏；若彼人破见、戒、威仪；若被举，灭摈，应灭摈；若为此事故，有命、梵难。
一切夺举不藏者。
不犯有八。
初开善取，余七并以若字分之。
彼知悔者，谓自知即还，不待他索。
命、梵者，因与致难，夺取则免。
一下，总结。
传文讹脱，古今疑之。
准注戒云：一切夺取不藏举者，皆不犯。
以律面夺，藏举方结。
今明不犯，意显诸缘并是可夺，不必须藏。
即以此语通结上缘，故云一切。
或可无缘面夺不藏但吉，不结正罪，故入不犯，则足前八为九开也。
畜七日药过限戒二十六。
二十六佛在罗阅祇。
先开服七日药，毕陵伽徒众大畜流漫，故制。
辨明四药体状，立义加法是非，广如下卷及戒本疏。
指广中。
立义即义门，简辨加法可否之相，四药篇及戒疏文义最广。
今释此戒，略示名、体，使知犯相。
言七日者，约能就法，尽其分齐，从日限为名。
其药体者，本宗五药，谓酥、油、生酥、蜜、石蜜，僧祇开脂，并七日体，是今犯相。
五缘成犯：一、是七日药体，若直手受不加口法，亦无长罪；二、明作二受竟；三、不说净；四、畜过七日；五、无缘，犯。
犯缘。
第一以手法过中即失，非延久故。
次缘由先手受，口法方成，故兼二受。
四中，药取治病，势分为期，限外无功，故至七日，应说净畜；故违不说，八日结犯。
五、无缘者，律中遣与人、失、坏、作非药、亲厚意、忘去等缘，皆无犯。
律不犯者：若过七日药，酥油涂户向，蜜、石蜜与守园人；第七日药，舍与余比丘食；若未满七日，还彼比丘，用涂脚、然灯也。
不犯中。
初过七日者，即初日受药，至八日也。
具兼诸过①，僧不合食，故与园人。
第七日者，即二日受者，既无宿、触，口法尚存，故听僧食。
三、未满者，即三日受②，始得六日，限法不过，理合说净；但随染犯，无更服义，止得外用。
初是能染，下二所染，故分三别。
据此犯忏③舍药之法，而入开通者，以舍用乖法，皆有吉罗；此开小罪，故入不犯。
户向④即门臼。
①具兼诸过，首疏八曰：问：长衣还日得本著，药不尔者？
答：衣正有不说长贪，舍已无过，故即日著。
药贪同衣，别为失受、宿、触等过，虽舍犹在，故不听服。
②未满者即三日受，砺疏四末云：若余五日，应还主食，所以还令涂足然灯？
答：实不失受，但遥贮畜，有彼情过，药资义狭，罚不听服，以息情过，非药不净；不同于衣，资身义宽，得归本主还衣用。
首疏大同。
问：第七日药，既有染犯，开僧令服者？
答：既不失受，亦无宿、触，故开僧食；然不开主者，制情过故也。
③据此犯忏，通伏难也，问曰：凡例诸戒，约无本罪为开不犯，今则不尔，犯根本已，舍忏之法，岂在开通乎？
释曰：实如来难，今且约舍药之立法，谓舍用乖法通结吉罗，今以依法不犯吉罗，故亦入开。
即是吉开，非本罪开，而从本故，安此戒开。
④户向，搜玄：向者，三苍曰：北面窗名向也。
户臼中鸣，以苏油涂使不鸣。
过前求雨衣过前用戒二十七。
二十七①。
佛在舍卫。
毗舍佉母施浴衣，为佛所赞。
六群常求，故制。
名中。
求用有限，二并预前，俱名过也。
①二十七，律中：毗舍佉母请佛及僧，敕婢令往白时到。
时天大雨，诸比丘脱衣在露地浴。
婢遥见已，谓裸形外道，还白母言寺中无僧，唯见裸形外道。
母聪明，知比丘裸身浴，后令往白佛。
及大众俱至，母因求八愿，乃至七、八施雨浴衣。
佛赞听之。
八愿略出行宗一二·六七页。
过前求五缘成：一、是雨衣，二、过前求，三、自为己，四、彼与，五、领受，犯。
过前用四缘：一、是雨衣，二、时中得，三、过前受，四、过前用，犯。
犯缘中。
犯相既异，故须各列。
过用中，第二，时中者，准此，若犯过前求，则不犯过前用。
三中②或但受畜，或同众受，如下注显。
①多论止犯吉罗，资览云：勘本文甚有相违。
②三中，搜玄：准此舍时通唱之文，初时亦应通唱今僧受雨衣，不对首秉也。
问：今记意不须别加否？
答：一义曰：或但受畜者，不加别法也；或同众受者，如下注显举众同受也，则通两种。
若过前用，皆犯舍堕，此等亦非对首受也。
一义云：先通唱竟，后别各各对首加受；舍法亦尔。
首疏九云过前用四缘成乃至三、过前受持。
受持之言，正是加受，故一义云：或但受畜者，别人对首受；或同众受者，一寺一同受之，即下通唱是也。
四分①：十种衣中，比丘取雨中浴。
彼应②三月十六日求，四月一日用。
若二过前求用，犯舍。
广辨中，初科。
初示衣体；彼下，明两限。
十种衣如二衣中。
①四分，本律六：衣者，有十种：憍赊耶衣，劫贝衣，钦婆罗衣，刍摩衣，谶摩衣，扇那衣，麻衣，趐夷罗衣，鸠夷罗衣，谶罗半尼衣。
今所引文，则出卷一。
②彼应，多论：若闰四月，前四月十六日安居，即日应受雨衣，至七月十五日。
于其中间，百二十日常畜。
戒疏一二·六八：多论：闰三月者，后三月十六日求；闰四月者，前四月十六日用，同安居也。
通释：多论意用雨衣局安居中，故自四月十六日用之，至七月十五日舍之。
三种安居，俱七月十五日舍之也。
僧祇：此衣不得受当三衣，不得净施，不得著入河池中浴，小小雨时不得用。
不得裸身，当著舍勒，若著余故衣。
不得著种种作事。
若露地食，应持作障幕。
受用中。
僧祇文列六制：一、不得当三衣者，本非法衣故；不净施者，复非长故；不入河者，恐易坏故；小雨不用者，不成浴故；不裸身著者，恐污触故。
舍勒，梵语，旧记云短裙之类，鼻奈耶云泥洹僧也。
余故衣，如衬内围巾之类。
不著作事者，非本开故。
听作障者，无所损故。
诸师不曾见此衣，谓如傀儡子戏围之类。
今不同之，犹如三衣披用。
衣相中，指古。
云傀儡子者，木戏人也。
今下，显非。
僧祇：常须大雨时披浴。
若雨早止，垢液者，得著入余水中洗。
引文中。
僧祇披浴，弥彰上义。
液，谓津腻。
多论云：三月十六日应求应作，乃至四月十五日亦尔。
畜法者①，得用浴，担持行来。
长丈二尺，广六尺。
以夏多雨故，为护三衣。
若行路觉欲雨，取此衣覆身上。
若大雨在路，须脱三衣襞举，著此衣行雨中。
于露浴②亦著此衣。
此浴衣语通，以受湿故名浴，非唯著洗浴也。
若著余衣浴，须以水薄洒此衣令湿，不得燥置③，得吉。
由此是浴衣故。
多论中。
初明求作。
彼云从三月半至三月尽应作，若得成衣，四月一日应畜；若不成衣，乃至四月半听求、听作，故云乃至亦尔等。
又云设三月十六日得，一二日即成者，亦得畜用，约准今宗，正犯后戒，部计之异，不可和会。
须知求通一月，用限半月④，不可滥也。
次明畜法，初明本开。
长下，明衣量。
四分长六磔手，则同彼论；广二磔手半，则广五尺。
以夏下，明开意。
既为护衣，故得覆雨，不唯著浴也。
此浴下，释妨。
恐谓浴衣那将覆雨，故此释之。
若据今戒⑤，名雨浴衣，谓著雨中浴。
是则戒本名兼用局，多论名局用通也。
僧祇不通余用，与论小异。
若著下，以不用正衣，方便免过也。
①畜法者，多论具曰：畜雨浴衣，凡有二事。
天雨时，以障四边，于中澡浴；若天热时，亦以自障，于中澡浴。
二、以夏月多雨，常裹三衣担持行来。
②于露浴，东野云：露合作路，疑写误。
济览云：今谓非也。
今案后意为是。
③不得燥置，善见一五：若有雨浴衣不用，裸形洗浴，突吉罗。
④用限半月，自四月一日，至同十五。
此且约夏前为言，实用至八月十五，则得四月半月。
⑤若据今戒，戒本云：应求雨浴衣。
广解云：雨衣者，比丘用雨中浴衣。
问：名兼用局之相云何？
答：雨浴衣者，雨通雨覆，浴是洗浴，故云名兼；然论其用，广解限浴，是用局也。
多论但名浴衣，而论其用，宽通雨覆，是名局用通也。
此且待望辨通局也。
实据本宗，雨浴衣者，谓雨中著浴衣也，非雨月、浴用兼彰之名也。
是则名用俱局而已。
已上诸段，通资览意。
僧祇：四月一日用，八月十五日当舍。
五分①：若过限不作余衣、受持、净施，不施人者，吉。
僧祇：至时唱言：大德僧听！
今僧舍雨衣。
三说已。
不得至十六日。
舍法中②。
前引二律明制舍。
下引僧祇出舍法。
文无受法，故注准之。
但改受字为异。
不得十六者，以入冬分故。
①五分，五云：畜至八月半，百三十五日持。
若过此，已下同。
②舍法中，多论不同，卷六曰：若前安居，至四月十六日应如法受持，到七月十五日，应著一处，不应用。
若畜用者，突吉罗。
亦可不舍，至来年安居时畜用，不须更受。
律不犯者：若舍作余用，若著浴，若浣，若举者。
不犯有四。
初、开限满不舍，吉。
二、著浴者，此约无犯明不犯。
浣、举二缘，开不用吉。
过前受急施衣①过后畜戒二十八。
二十八③。
佛在毗兰若，听受夏衣，六群多受。
后于舍卫安居中，大臣④为安居施，因开而制。
戒名中。
施主本为安居故施，忽有急缘，不及夏竟，预先持施。
佛开安居未竟十日内受。
故有二过，如缘所解。
注文简滥。
疏云不同雨衣⑤一事生二，以受用虽异，同是雨衣。
此戒过前犯由受施，过后罪据畜长，故云不同也。
①急施衣，多论五云：急施衣者，若王施，若夫人施，若王子施，大臣斗将施众僧，有信乐心，以物施僧。
以诸贵人善心难得，又难可数见，或有余急因缘，是故名急施衣。
若不受者，前人功德不成，众僧失衣，是故听受。
若女欲嫁时，以至婿家不自在，以物施僧；若病人施，以善心故，以物施僧，令存亡有益：如是等，此尽名急施衣。
②不同一衣，问：急施二制亦同一衣，何云非一衣乎？
答：不约衣钵同异，由制缘之边而为论也。
谓雨衣制俱于雨浴事生过求、过用二事。
今戒不尔，前受名急施衣，谓依急施事制之；后畜依长衣边，非急施边。
问：尔何名急施过后畜乎？
答：且由本缘立名耳。
③二十八，戒缘中，有二缘。
初缘中，注戒具云：六群常乞衣，常受衣，跋难陀异处安居，异处受衣。
行宗一二·七：戒缘，注文二段。
初明听受夏衣，六群非时常乞，跋难陀非分而受，因开过起。
此叙兴制之由。
二、因舍卫大臣施缘，方立斯教。
即断非时先受夏衣，除急施缘；又须限内。
无缘、乖限，并非时施，不得时利也。
④大臣，注中大臣者，律因波斯匿王二臣，一名利师达多，二名富罗那，王敕使征。
时二大臣作是念言我今当征，未知还否，我常夏竟为僧设食施衣，今者未竟欲施，即往白佛。
佛言：若是急施，应受。
⑤不同雨衣，行宗一二·六九：非一衣者，前犯急施，后犯畜长。
不同雨衣者，以过求、过用，同是雨衣故。
过前五缘：一、是急施，律云本是夏竟衣，为缘开前受，若受便得，不受便失；二、知是急施；三、过前；四、无缘；五、受，便犯。
过后五缘：一、二同上缘，三、是十日内，四、不作净，五、过限，便犯。
列缘有二。
过前中。
初缘，引律释急施开意。
三中，自恣十日在，即七月初六已后得受。
尔前辄受，名过前。
四、无缘者，律不犯中，若夺衣、失衣，过前取无犯。
过后中。
第三缘者，准知前后无互犯①也。
四中，律云若寄衣比丘远行，水陆道断，过后不犯。
第五，若七月六日受，至八月十五即说；不说，十六日犯。
初七受者，前减一日，后增一日。
如是乃至十五日受，前减九日，后增九日，是名次第增也。
①前后无互犯，行宗一二·七：次过畜中，第三须限内者，准知前后不重犯也。
资览决云：问：何不重犯哉？
答：过后畜者，违说净犯也，财体既过，不应净法，是无重犯也。
英心师云：今记云无互犯，遮重犯也，文言少不了也。
济览云：犯过前，无过畜；若有过畜，必无过前。
故云无互犯也。
事希法隐，略知大途。
余如疏本中广明时、非时①法。
次科指广。
今且撮示时、非时相。
夏竟一月、五月名时，余则非时。
初明本是时衣，非时而受，故于时外更开十日；时中受衣，本非急施，故不外开。
二、非时受衣②，跨入时中，十日须说。
三、时内得衣，非安居施。
衣利宽故，亦同一月、五月开之。
四、明絺那五月可摄一月，同是时故。
五、一月中③不摄十日，时、非时异故。
略知如此。
①时、非时，受安居施衣时名时，自外通名非时。
衣时者，多论五：从七月十六日，至八月十五日，若无功德衣，齐是名衣时。
此一月所以名衣时，以夏安居竟，檀越多致饭食、衣服供养众僧，兼诸比丘种种执作浣染衣服。
以是因缘，此一月内，有所放舍，故名为衣时。
若有功德衣，从八月十六日至腊月十五日名衣时。
②二、非时受衣，疏云：七月十五日受长衣，时内九日须说净。
③五、一月中，问：若云一月不摄十日者，如八月十日得衣时，外立非时十日，至八月二十五日应说净？
答：不尔。
既云时，非时不摄，十日常开，约非时得故。
时中得衣，不可时外更别开十日。
故知八月十日得衣，至同十九日，应例如七月十五日得长衣，时内九日说。
又如今记时中受衣，本非急施，故不外开。
谓五月者，迦提一月，足四月通摄言之，絺那五月同是时，故五月外不别立一月。
十日及一月不同，此十日是非时常开，一月是时中通开。
时、非时开缘有别，是故非十日已足，尚有二十日通摄于一月开中，各别立故也。
今案：引号内文，臆加数字，文义始明了，并未失原意。
有难兰若离衣戒二十九。
二十九。
佛在舍卫。
兰若比丘为贼打夺什物①，佛令留寄村舍。
六群寄衣游行。
因制。
名中。
有难简非安静，兰若标异前戒。
此谓空野比丘虑贼夺衣，佛开寄于村聚。
身在兰若，无虑夺失故也。
①什物，疏曰：打夺什物者，有人数衣钵满十，非也。
什谓物之总号，不局衣裳。
又史记注：人家常用之器非一，故曰什物。
六缘：一、是受持三衣，二、冬分非时①，三、有疑怖处，四、置衣在村，五、无因缘，六、过七夜，犯。
缘中。
第二，律云八月半后。
五、无缘者，即夺、失等想，水陆命梵等碍，会衣不及，大同前戒。
①冬分非时，自八月十六至十二月十五分为冬分，亦名寒时。
四分：疑者，畏有贼盗。
十诵①：疑失一水器；怖畏者，乃至恶比丘②畏。
释第三中。
十诵明疑怖，皆谓举轻以况重也。
①十诵，八云有疑处者，此中疑失物，乃至，下同。
②恶比丘，行宗一二·七八：恶比丘畏，谓恐相侵损，亦开留寄。
言村内者。
僧祇①：寄著可疑俗人家。
四中。
可疑家②者，即盗窃者。
注显可见。
①僧祇，彼接云：疑家作是念诸比丘等不可复得，皆悉防备。
②可疑家，谓寄衣于贼家，则彼知比丘处更无可盗故。
五分：上二衣中，随所重者，听寄一衣。
不得寄下衣，以随身故。
礼拜入寺乞食，不得单著，但得寄一衣。
一中。
五分，初明开制。
以下，显制意。
明两缘者。
僧祇，夏三月，在兰若恐怖处，开置一衣村内，不作日限。
五分，夏中不许离衣，要待后安居竟。
贼难恐怖因缘，得寄白衣家。
不作日限，唯须十日一度往看，恐有湿烂、虫啮等过。
善见：若兰若处僧坊坚密，不须寄衣。
无者得寄，六夜一看，见衣已，还兰若所。
上来诸部，恐有急难贼怖，则开寄衣，不作日限。
必有他缘，方制六夜。
次明两缘，引诸部中。
僧祇开夏，不同四分。
五分后安居竟，则同今宗。
十日一看，开中制也。
善见僧坊不须，非兰若故①。
无者得寄，正开缘故。
六夜一看，异上五分。
上来下，总结。
初示怖缘无限，三部所同。
必下，明别开六夜，如后所引。
①非兰若故，问：若尔，可名聚落耶？
答：不尔。
凡兰若者，本空旷处也。
今既坚密，故云非也，尚非有难，故非名聚落。
四分初缘。
因兰若贼劫，佛令置一一衣村内，不制日限。
后因聚落比丘起过，更开缘至六夜。
而不显缘相，致令古师妄执。
斥古中。
初示开缘，即前注引。
初是本开。
不作日限，同上诸部。
后下，即是重开。
听至六夜，同后诸文。
聚落比丘，即是六群。
不显缘相者，虽开六夜，不言僧塔等缘。
古师妄执者，疏云：古来诸师寻文不了，谓是恐怖故开六夜。
今约戒本文相自分，前是难缘，后是别缘。
问：今恐怖处若无日限，与上列缘如何通会？
答：今明兰若贼怖，亦止六夜。
若尔，何以钞云：兰若贼劫，不制日限？
答：此是本开，后因起过，两缘同制①。
若尔，与古师何别？
答：古师不明戒本双列二缘，故斥之耳。
①两缘同制，通释：两缘者，依律本，初兰若处比丘因贼打夺，恐怖来集祇洹住。
佛问已，即听寄衣村内，不作日限，又不开离衣他出，是一缘也。
后六群闻兰若听寄衣村内，即寄衣，出聚落，人间游行。
佛因诃言：汝何离衣在人间宿？
因制戒。
此制戒时，始有六夜开文，曰：诸比丘有因缘离衣宿，乃至六夜。
若过，尼萨耆波逸提。
是第二缘也。
即知无日限缘，制戒已前。
依六群初制时，恐怖、别缘，通制六夜。
今准诸部明文，有缘皆开。
五分，有恐怖者，不限多日，如上。
更开塔、僧事，和尚阇梨事，及他事，皆听六夜留一一衣白衣处。
明了论①中：兰若比丘夏安居中，须往余处听法，不可恒将三衣，听留寄余处，六宿不失。
至第七日还取衣，过第七夜已，如前寄之。
事若未竟，中间恒许。
准决中。
初标示。
五下，引文。
五分，初指怖缘。
更下，示别缘，即三宝、二师。
及他事者，谓道俗命召等。
疏引僧祇因往断事，亦开六宿。
了论，听法故开。
言七日还取者，谓持还兰若，或止村中，以一宿间之。
问：前聚落比丘起过故开，为开聚落不？
答②：缘因聚落，开唯兰若，了论明证，岂复疑乎？
①明了论，问：兰若比丘纵无疑怖，闻法等别缘可开六夜离否？
答：不尔，无难却属聚落离衣戒。
彼中十五自然，亦有兰若界，而无难故不开离宿。
今戒但局有难，自视戒名及犯缘，而可通晓。
②答，疏一二·七五：有二不同：一、前在聚落一宿犯，此在兰若六宿犯。
二、前无贼难，德衣开；此则有难，不成受。
记曰：初含二别：一、聚、兰处别，二、一、六时别。
二中亦二：一、有难、无难，二、德衣开、不开。
以德衣有王贼等难，不成受故。
更加一义：前通三时，此局冬分。
律不犯中：已寄六宿，至第七夜明相未出前，若到衣所，若手捉衣，若至掷石所及处，若舍衣。
余同聚落离衣戒说。
不犯中。
初示日限。
若下，明来会有四。
初、约容缓；二、有染情两碍，注示染碍，准前兼之；三谓奔赴才及势分，必约界无三碍；四即隔碍。
余失受、失衣，有罪、无罪，并同前释，故总指之。
问：此与前戒几别？
答：一、聚、兰二处；二、有疑、无疑；三、一宿六夜；四、前因病缘，此唯贼难；五、前通三时，此除夏分；六、前开羯磨，此但直离。
如是简之。
回僧物入己戒三十。
三十①。
佛在舍卫。
居士饭僧施衣。
跋难陀闻语言施僧者多，今可施我。
举过，因制。
戒名。
疏云：许僧物者，于己有滥，回容称心，喜为故制。
佛、法之物，无滥义稀，难回制轻。
①三十，律：居士欲饭佛及僧，兼施好衣。
跋难陀往语言：众僧有大善利，大威力，大福德，施者多。
汝今食施僧，衣可施我一人。
彼言可尔。
后众僧来食时，居士见大众威仪严整已，发大声言：何如是僧衣而作留难？
诸比丘问言：何故作是言？
彼以实答，因诃制。
具四缘：一、是通许僧物，二、作许想，三、回向己，四、入手，便犯。
律云：僧物有三种：一是已许僧；二、为僧故作，未许僧；三、已与僧者，已许僧，已舍与僧。
释初缘三种。
文注颇详。
前二当戒，重轻分异。
第三盗摄，上句牒示，下二句显相。
僧祇：若人持物来问僧：何处布施？
答言：随汝所敬处与。
若言：何处果报多？
答言：施僧。
若言：何者持戒清净？
答言：僧无犯戒不清净。
若言我已施僧，今施尊者，得受，无罪。
若言：此物置何处，使我常见受用？
答：某甲比丘坐禅、诵经、持戒。
若施彼者，长见受用。
释第三，初文。
僧祇五种对答，学者宜依。
岂唯离罪？
颇彰大度。
凡愚睹施，谁不动怀？
不知教制，多回入己。
贪婪鄙吝，不异下流，恶业积深，终归异趣。
觌此圣训，岂不介怀？
文中得受无罪者，非曲回也。
四分：若物许僧转与塔①，许四方僧回与现前僧，许比丘僧回与尼僧，许异处回与异处，乃至许异处回与此处，一切吉罗。
并谓未决定。
若决别施，随前犯。
僧祇：回此、彼畜生物，越心悔②。
次科。
文列五相，皆非入己，故罪阶降。
所许虽别，但是泛指，施心未决，如注所显。
随前犯者，文见下科。
僧祇回畜物，非人准同。
必回决施，随境成盗。
①许僧转与塔，律中约两互说，应反言许塔转与僧等，下皆效之。
四分中约异位说。
若约等位者，多论施此塔回向彼塔，不须还取，以福同故，比丘作吉忏。
施此僧祇回向余僧祇，亦尔。
若以自恣腊与此僧，回向余自恣僧，应还与此僧等，如下钞引。
多论卷六。
②越心悔，饰宗记六本云：心悔者，谓责心悔，不同单言越毗尼者须对首。
通释：据资览意，彼律于吉立二种：越毗尼者，重吉，对首悔；越心悔者，轻吉也，责心即灭。
依事轻重分二种，亦同本律故、误分二也。
十诵①多论：若檀越施此自恣僧物，回与彼自恣僧者，物应还，此比丘作吉悔；若不还②此僧，计钱成重。
乃至此、彼③一人物，回亦成重。
准此，定属僧次，回与他人，成重。
三中。
初回僧物作吉悔者，由非入己，故不成堕；又即还僧，复非成重。
乃下，回别人物。
准下，义决。
越次即同回别。
①十诵，卷八有向僧，回向三、二、一比丘等之语。
正是多论卷六。
②若不还，问：上四分但吉，今重者？
答：上但云许，今即云施。
若许僧物回己，正犯今戒，堕。
而不入己故，上四分但结吉。
此文回决施物，故结重。
比丘作吉悔者，还物故，但结非法吉，亦望重盗不至果故。
③此、彼，彼云：知物向一人，回向余人，应还取此物已，归此物主。
律不犯中：若不知，若已许作不许想，若许恶劝与好者，一切不犯。
不犯三相。
上二约心，好恶约物。
律中，更有许少劝多，许少人劝多人，若戏言，若错说等，故云一切也。
四分律行事钞资持记卷第二十一四分律行事钞资持记卷第二十二宋余杭沙门元照撰记九十中。
单提中。
九十、三十，同一提篇。
但因财事有无，故使类分前后，欲使结犯易明，忏法无滥故也。
小妄语戒一。
初戒①。
佛在释翅瘦国。
象力比丘与外道论议不如，便反前语；至僧中问，复反前语。
因制。
戒名中。
注戒标云故妄语戒，疏释云：言非称实为妄，彰在于口为语，非心不犯名故。
今云小者，对大为言，但离初篇所列圣法，已外一切皆归此摄。
大局小通，寻之可解。
①初戒，戒缘中，本律一一云：尔时佛在释翅瘦迦维罗卫国，尼拘律园中。
尔时释种中有释迦子，字象力，善能论义，常与外道梵志论议。
若不如时，违反前语；若僧中问是语时，即复违反前语。
自今已去，与比丘结戒。
十诵卷九，诃哆释子比丘与南天竺论议师共论，妄语，云云。
又僧祇一二，有长老尸利耶婆，诸比丘问云：长老！
汝犯僧伽婆尸沙耶？
答言犯。
后又问，言不犯。
因制戒。
又五分第六，有法师比丘名沙兰，与人论议，以非为是，以是为非，因制。
又善见一五云妄语戒中。
诃多者，此是大德名也。
释种出家有八万人，诃多亦在其中，性好谈论，与外道论议云云。
又首疏第九：鼻奈耶因罗云戏笑妄语，故佛即呵责结戒。
义净三藏所译有部律，当戒因罗云制。
如是诸部异说，其中四分、十诵、五分、善见，名字虽异，俱因论议而为戒缘，疑是同人。
僧祇、鼻奈耶及有部律等，依常途妄语焉。
此戒人多喜犯者，良由妄业熏积，识种尤多，故随尘境，动便虚构。
不思反流之始①，但愿毕世之终。
以此安生为要，当死定非排业。
良可悲夫！
加以犯无定境，起必依心，但使违内想心，不论外缘虚实，一切皆堕。
叙意中。
初叙数犯以兴叹；加以下，二、明心境以劝修。
初中。
上句牒示。
喜字去呼，好也。
良下，释所以。
六识构造为能熏，藏识含受即所熏。
识中之种，故名识种。
上二句明惑重。
故下二句，明起业。
尘境，即下引见闻等。
虚构，事无稽实，即是妄语。
不下二句，明迷苦。
上句谓不念生死，下句明悠悠度世。
以下三句，伤叹。
上句蹑上虚度，下句示后苦报。
安生，犹言居世也。
然沙门居世，修道为急；纵妄守愚，自以为要；临终神昧，任业牵生，故云当死等。
当，将也。
排，遣也，对治智胜，业则可排。
对治有二：一者，事行抑制，则能伏业；二者，理观明照，则能灭业。
以人之将死，善恶相现；恶强善弱，神随业往；况无少善，岂能排之。
次劝修中，即明教急。
上二句标定，下二句配释。
但使等者，释上次句；不论等者，释上初句。
律云：若不见、不闻、不触、不知，是中见想、闻想、触想、知想，彼便言我不见，不闻、不触、不知，知而妄语者，波逸提。
若论妄语，境虚成犯，于义易知。
今此境实，违想亦犯。
教唯约心，制急可见。
虚实俱犯，故言一切。
①不思反流之始，会正七云：不下，以初受时便期反生死之流，作如实语，故师告云今是真诚时，实语时等。
今反不思，却以妄语为毕世所行，安可得乎？
简正记意亦同此等。
记意，以发心受戒之时，为反流之始欤！
钞批：不思反流之始等者，谓生死本源之始，始自真如，但由妄起乖真，不知反本源。
今若断妄修真，越出三界，逆反生死之流，会真如本始，故曰也。
今记云不念生死，意云生死轮转之苦相。
欣慕出要，正心修行，是反流之始也。
然今悠悠，虚构妄语，故曰不思等也。
六缘：一、是人，不简道俗；二、作人想；三、违想说；四、知违想说；五、言了①；六、闻解。
犯缘中。
三是妄业，四即故为。
①五、言了，律云：说而了了者，波逸提。
说而不了了，突吉罗。
多论①：妄语、两舌、恶口，相历作四句。
一、是妄语，非两舌、恶口。
传他此语向彼说，以不实故是妄语，不以分离心故非两舌，软语说故非恶口。
余句类上，有无可知。
释中，初科。
多论四句。
初句具列，余句例作。
应云：二、是妄语，是两舌，非恶口；三、是妄语，非两舌，是恶口；四、是妄语，是两舌，是恶口。
初句单配，唯局此戒；中二双犯，则涉两戒；第四俱犯，则通三戒。
言有无者，妄语四句齐有；两舌、恶口，初句都无，中二各一，第四方具。
彼论作句在两舌戒②，以两舌为头，余二指略③。
今钞准彼就妄语列之，则知三戒皆具四句，但以本戒为头，历之可解。
①多论，又依彼论妄戒，广通五聚，又云：或有妄语入波罗夷，实无过人法说有故；或有妄入僧残，以无根谤故；或有妄入偷兰，如说过人法不满，以无根谤不满；或有妄入波逸提，如以无根僧残谤，又九十事中种种妄语是也；或有妄入吉罗，如三众妄语；或有妄无罪，如先作等。
略摄卷六中意。
②彼论作句在两舌戒，彼第六，两舌戒云：或有两舌，非妄语，非恶口。
如一比丘传此比丘语向彼说，当实说故非妄语，软语说故非恶口，以分离心故名两舌。
或有两舌，是妄语，非恶口。
或有两舌，是恶口，非妄语。
或有两舌，是妄语，是恶口。
③指略，彼云：妄语、恶口作四句，亦如是。
成论云：余口三业，或合或离；绮语一种，必不相离。
成论中。
口有四业，上文但明三种离合，故引释之。
言绮语者，古德释云：如世锦绮交错成文。
或云绮侧语，言乖道理，故名绮侧；亦名无义语。
问：若不相离，如妄语时，应结二罪？
答：言不离者，非谓同犯，但余三语邪曲非义，即同绮摄。
是则绮语名通相别。
若论别犯，戒疏云：戏掉坏心，过非乖越，通皆小罪。
若僧作法，方得提罪，如后口绮是也。
善生经：有人于十业道，一时作二、三、四乃至八事①，不得作十。
以贪、瞋不得一时故。
其余八事，六处遣使，自为二事：一淫他妻，二谓无业道。
善生中。
此即化教十业离合。
初明自作、教人同时成业。
极至于八，不得十者，以三心业起不同时。
下约邪见痴心显相，且云贪、瞋不得一时。
若举贪业，则无瞋、痴；瞋亦例尔。
其下，示相。
七支之外，兼一心业，故得成八。
又三心业，必无教他。
身口七支，六可遣使，淫必自造。
所以文中二事必约自为。
若据毗尼，教淫犯兰，此约根本，故非所论。
言他妻者，化教十善，禁邪许正。
无业道者，谓拨无邪见，即是痴业；但痴通难显，故举别相耳。
①乃至八事，搜玄录六本云：一时作二、三、四者：一时作二者，妄语，即有绮语；三者，加其两舌；四者，更加恶口。
十业中越其意二，故云乃至八事。
何不至十，以意地中贪等三心不一时故。
问：唯识论云：诸烦恼生，必由痴故。
依之，痴则与余惑必相应。
若尔，何不作九事？
答：于无明有二种，即了义灯六云：与根本惑俱，名相应；不与本俱，名为不共。
相应无明与贪、瞋可俱起，论必由痴故是也。
今云不得一时者，由不共无明，故不相违。
问：邪淫业道，必以贪究竟。
若尔，拨无邪见，与贪俱起耶？
答：邪淫业道，入毛头位，以贪究竟，而同时不可起邪见。
入毛头已后，出精已前，可起拨无邪见欤。
已上资览意。
通释云：淫以贪究竟者，是论藏一途所谈。
今依戒门，南山作七毒配立，准之，于淫亦有瞋、痴犯。
若言入毛头位，唯贪后方起痴等者，即是异时，何云一时具八哉？
四分、五分①：因法师比丘常好论义，以是为非，以非为是。
余人问故，答云：我实知非，耻堕负处。
僧中妄语，罪重百罗汉前。
多云：不妄语法者。
若说法、义论、传语，一切是非，莫自称为是。
常令推寄有本，则无过也。
不尔，斧在口中。
示犯中。
初科。
前引二律。
法师比丘者，四分象力，五分沙兰。
戒疏云：因论善法，便行诳妄，以为因起，况余杂事而得成信。
僧中下，五分说：慈地谤沓婆，佛语云：若于坚信比丘前妄语，重杀伤无量众生；于一坚法比丘前妄语，罪过坚信百倍；于僧前妄语，罪过百罗汉。
通引此文者，以世讲师，或临众说法，或有所言论，率多虚诳，故特诫之。
百罗汉者，且举多圣以况少凡，罪犹过之，勉励深矣。
言罪重者，此约业道，非制罪也。
次引多论。
彼云若说法义论，若传人语，则显所说、所论从他传者。
自称，论作自摄，谓摄取他说以为己是。
寄，附也。
有本者，或览他文，或从口授，必推所得以示于人。
古今学者，孰逃此过。
圣教明约，岂不内省？
不下，文出智论②。
彼偈云：夫士之生，斧在口中。
所以斩身，由其恶言。
应诃而赞，应赞而诃，口集诸恶，终不见乐。
上三句合斧在口中，下一句合斩身，此喻非理言论。
妄业即成，先自损故。
①五分，彼云：有法师比丘名沙兰，聪明辩才，一切四众、沙门、婆罗门无能及者，遂乃以非为是。
已下大同，六之初纸。
②智论，出一三。
又多论第三，彼云：夫人生世间，斧在口中。
律云：见、闻、触、知，违想说，乃至所见异、所忍异、所想异，皆是妄语。
又有三时：前、后知是妄语，吉罗；正口言妄者，堕。
若僧说戒时三问，忆念罪而不说，吉罗。
引文中。
四分为三。
初列根、尘。
见闻知是根①，触即是尘。
触中含三，律云：触者②，鼻识、舌识、身识也。
是则根尘互举，六种备矣。
言违想者，即见言不见，乃至知言不知。
律中更列不见言见，乃至不知言知，合成八境。
文略后四，故云乃至。
所见异者，行心中见诸恶像，言见好相，故云异也。
所忍异者，忍苦言乐也；或同作羯磨，不忍言忍也。
所想异者，怨想言亲。
律更有三，今引续之：所欲异者，欲求财色，言乐正法；所触异者，得冷云热也；所心异者，缘此说彼也。
问：上皆违想④，何以分之？
答：疏自判云：前是于六尘中行妄之相；所见异等，即行心思度，违反而说，约意地也。
又下，次明三时。
律列四句⑤：初云，本作是念我当妄语，妄语时自知是妄语，妄语已知是妄语；第二前中二时知，后时不忆；第三，本不作是念⑥，前时无心，中后时知；第四前后无心，正作时知。
律据中时有心，四并提罪；钞约义断，前后得吉。
四句中具缺不定，文中且据具者言之。
问：前心吉⑦者，与远方便何异？
答：同异不定。
或复前起，不关方便。
若准戒疏，则名前后方便。
然方便言通，义须拣辨，不可滥也。
若僧下，三、明默妄。
有犯不悔，在众表净，但不口言，故罪降等。
①见闻知是根，谓是根用故，常云眼见、耳闻、意知等故。
触是尘者，六尘所摄故，常云香、味、触等故。
若约能触，还属根用。
或云见闻觉知，则皆是根用故。
触觉，译家互置故。
然依本宗，并属识用，故文云见者，眼识能见；乃至触者，三识能触等。
济览云：今云触含三者，能触欤。
②律云触者，律云：知而妄语者，不见言见，不闻言闻，不触言触，不知言知；见言不见，闻言不闻，触言不触，知言不知。
又云：若不见、不闻、不触、不知，是中见想、闻想、触想、知想，彼便言不见、不闻、不触、不知，知而妄语者，波逸提。
今钞以后列在于前，记以前段在于后，故云更列也。
通释：律具文云：知而妄语者，不见言见，不闻言闻，不触言触，不知言知；见言不见，闻言不闻，触言不触，知言不知。
见者，眼识能见；闻者，耳识能闻；触者，三识能触，鼻识、舌识、身识；法者，意识能识。
律又云：若不见、不闻、不触、不知，意中生疑，彼作是言我无有疑，便言我见、我闻、我触、我知，知而妄语者，波逸提。
若不见、不闻、不触、不知，意中有疑，便言我是中不疑，便言不见、不闻、不触、不知，知而妄语者，波逸提。
无疑而言有亦尔，今之钞、记未引之。
③别开，见、闻、触、知具开六尘，此六尘境有见言不见等六妄，又有不见言见等六妄，故云十二。
④上皆违想，上者，上所见异、所忍异等。
意云已上所明所见异等，并皆违想。
若尔，与前违想何别？
前云言违想者，即见言不见，乃至知言不知等。
答中，前约六尘，今约意地，故不同也。
⑤律列四句，律正文云：本作是念我当妄语，妄语时自知是妄语，妄语已知是妄语，故妄语波逸提。
本作是念我当妄语，妄语时自知是妄语，妄语竟不自忆作妄语，故妄语波逸提。
本不作是念我当妄语，妄语时知是妄语，妄语竟知是妄语，故妄语波逸提。
本不作妄语意，妄语时知是妄语，妄语已不忆是妄语，故妄语波逸提。
⑥是念，次云当妄语。
前时无心四字，钞主义加。
中后等者，彼云：妄语时知是妄语，妄语竟知是妄语。
第四句前后等者，如前条引。
⑦问前心吉，资览有辨难得心。
今按云：同者，谓本作此念我应妄语，即无间作妄语，是则前心吉，即远方便也。
次、异者，前作此念我当妄语，寻涉异缘，后更起念妄语，是则后时起念为远方便，前时作念非远方便。
或复前起不关方便者，示上异也。
善生：若有疑心、无疑心，若见闻觉知，若问不问，异本音者，是名妄语。
若言不大见闻亦犯。
若破相说，无覆藏说，非犯。
若异音说，前人不解：若颠倒语，若发大声不了语，若有所说前人不解，并犯。
善生中，有二。
初出妄语之相。
有三段，并以若字分之。
有疑无疑者，如律云于见闻触知中生疑，便言无疑我见闻等，于不见闻生疑亦尔；又于见闻中无疑，便言有疑，云我见闻等，或言不见闻等，皆堕。
二、见闻等即是根尘，大同前律；觉即是触，由触而觉故。
三、问、不问，即指所诳，下释中①并约前人是也。
异本音者，转其言相，意令不解。
若言下，次释犯不犯相。
先释见闻。
不大等者，本实曾见，而云仿佛也。
破相，即破执著我见，而言无见等，如经论中破根境②之例。
无覆藏者，如行忏法，发露悔过，云不见、不闻、不觉、不知等。
此虽相同妄语，而非诳他，故无犯也。
次释异音。
初二句通标；若颠倒下，别列三相。
颠倒，谓前后倒乱，如世反语。
大声不了，言虽不倒，混然莫辨。
所说不解者，谓胡汉异音③，楚夏别语，隐窃语等。
但令使彼不解，皆此所收。
问：列缘据解，异音不解而云犯者？
答：虽非正解，不妨闻于不正之言。
又缘中言解，止取闻知。
故十诵两舌戒④云解已更说波逸提，多论释云解应言闻，此可例证。
①下释中，今善生文有二段：初三相标；次若言下，释。
释中两有前人不解文是也。
②破根境，谓般若经无眼耳鼻舌身意，无色声香等说是也。
无覆藏说者，忏悔之时，倚他理观，唱罪障本无等是也。
③胡汉异音，钞批云：异音说，谓胡汉等音，意欲令他不解，而语中不妄，实犯也。
通释云：意云，或有人问云：某物为有否？
答云婆则有。
语虽不妄，欲令彼解无，亦犯妄罪。
④十诵两舌戒，卷九云：又比丘往语皮师子比丘言：彼说汝皮师种用出家受戒为？
彼是谁耶？
答云名某某。
名是谁？
答云某姓。
某姓是谁？
答云某种。
某种是谁？
答云某作。
某作是谁？
答云某相。
若彼解，波逸提；不解者，突吉罗。
解已更说，波逸提，突吉罗。
多论六云：解已更说，波逸提，突吉罗。
解者，应言闻已更说，若闻者波逸提，不闻突吉罗。
通释云：按十诵文意，比丘往语余比丘某比丘如是骂汝，彼比丘返问云骂我比丘谁耶？
何种何姓？
等也，时作两舌比丘具答毕。
时彼比丘分明某比丘骂我，解者，能告比丘犯两舌提；若彼不解，能告比丘犯吉罗也。
如是告毕，重又语，每度解者犯提，不解犯吉也。
僧祇：屠儿①等逐畜生走，问言见不，不得妄语，不得示处，应令看指甲等。
僧祇中。
虚则妄语，实则教杀，两皆不得。
看指甲者，彼正作指押，子注云：胡音与不见同。
古记云：非谓答云不见，但方便引接，令彼看不见，故注云方便等。
然彼正作应云，明是答词。
若准注意，义又非便，以在胡正为妄语，在汉复是异音，二皆不可。
指归云，指甲乃是脚迹，令彼自看兽迹，则免上过。
又斥僧祇注文是后人妄加。
未详孰是，疑故并存。
①僧祇屠儿，祇律一四异语恼僧戒云：若屠家畜生走，问比丘见不？
比丘不得妄语，复不示处，应言看指甲。
会正记七云：彼律第十四卷中，正作指押，仍自注释云胡音与不见同。
今谓方便引接，令彼屠者眼看不见也，非谓答他云不见，故注云应方便引接等。
搜玄录六本云：祇律云看指甲。
祇律注云：看指甲者，是胡音，与此云不见同也。
钞意不取此注，未得答彼人见与不见，应方便引接前人，意令畜远去。
英心师曰：今记及会正，彼正作指押云云。
现行祇律作甲，与钞同也。
所览异耳。
次引古记，即上会正、搜玄等记也：初正引；次然彼下，加难。
意曰祇律本文云应云看指甲，明知是答乎。
然依注，指甲是不见也。
胡国常途不见言不见，妄语；若在汉朝，复是异音妄语，故粗文应云与子注不相符也。
次引指归，六十家记主内，杭州赞宁撰，都合三卷。
大钞记其意同也，指甲即兽迹云云。
然祇律相违，故云后人妄加等。
次有部律第二十八云：若苾刍见有猎人逐獐鹿等来入寺内。
苾刍见已，猎人问言：圣者颇见有走鹿从此过不？
苾刍不应答言我见。
即应先可自观指甲，报彼人云：诺佉钵奢弭。
若更问者，应自观太虚，报彼人云：纳钵奢弭。
注云：若据梵音，诺佉者，是爪甲义，亦是不义；钵者，是见义；弭是我义。
即是我见爪甲，亦自我不见义。
苾刍眼见爪甲，即表不是妄言等。
又云：若猎者云：我不问指甲，及以太虚。
然问可杀有情，于此过否？
苾刍即应遍观四方作如是念：于胜义谛，一切诸行，本无有情。
即报彼云我不见有情。
此皆无犯。
又饰宗义六本云：今三藏云：猎师逐鹿入寺，问苾刍见否。
应设方便，观空观爪，答猎师云纳婆钵奢弭，或云诺佉钵奢弭。
言纳婆者，目虚空也；钵奢者，是见也；弭，是我也；即是我见虚空之义。
又诺佉者，爪甲也；钵奢等同前。
语虽如是，其意则异。
且如纳婆虽目太虚，亦显无义，据此亦是我见无义。
既实见鹿，不得言无，宁睹太虚，傍通无义，欲令猎者谬解而归。
又诺佉者，虽目爪甲，亦通无义。
余释同上。
通释：依有部律，并宾师意，僧祇指甲及注不见俱诺佉钵奢弭，上两义祇律本文及注文互举一义耳。
梵网发隐云：问：佛见兔入，何言不见？
答：为救兔故，权巧见机，所谓无所违犯，生多功德是也。
诸杂要行篇引十诵如是因缘，当作余语，不犯。
十诵：若语高姓①人，云是下姓人者，犯堕。
若语两眼人云汝一眼，得妄语提，又轻恼比丘故提。
若语一眼人云汝是瞎眼人，得轻恼他，堕。
十诵。
三种语他：初是虚诳，正犯此戒；次兼妄恼，则犯二戒；后即称实，止犯后戒，即下六十三疑恼戒也。
①若语高姓，问：准下若语两眼人等文，同应有二罪，何局妄语一堕乎？
答：彼律十六卷疑恼戒但局六事，云：是中犯者，有六因缘：一者，生；二者，受具戒；三者，犯；四者，问；五者，物；六者，法。
向高姓人云下姓，不入彼六，故不犯疑恼戒。
若言一眼人，即受戒诸遮中，故当第二受戒，是故兼妄、恼二戒。
四分不犯中，但称想说故不犯。
文如注戒本中。
不犯中。
指注戒者，彼云不见言不见，乃至知言知等。
今云称想，在言虽略，无不摄矣。
骂戒二。
第二。
佛在舍卫。
六群毁骂断事人①，因制。
戒名。
有云恶口，然据律中亦通善法。
今云骂者，但是辱他，通收善恶。
①毁骂断事人，律云：六群比丘断诤事，种类骂比丘。
比丘惭愧，忘失前后不得语。
注戒云：六群于断事人前种类骂，彼忘失前后，惭愧不语。
今注依注戒耳。
智论：一人生国中，皆共作因缘，谓内法与外法为因缘。
如恶口业故，地生荆棘；谄曲心故，地则高下不平；悭贪多故，水旱不调，地生砂砾。
不作上诸恶者，地则平正，如弥勒佛时，人行十善，地多珍宝。
引劝中。
智论。
彼九十二云：一切菩萨道，皆净此三业。
初净身口意，后为净佛土。
自身若净，亦净他人。
何以故？
非但一人生国中，皆共作因缘。
同处受生，共业所感。
此明菩萨欲取净土，必须化他令净三业，乃可同感故也。
今引下二句，以谓一人受生所依报土，悉是多人共业所感。
今止取意，不必泥文。
谓下，是论自释。
内法是业，即善、不善；外法是报，即所依器界；报由业感，故云与也。
如恶下，先示三恶因缘，以配三报。
且据口、意，略不明身。
因果相对，寻文可了。
不作下，次明三善，反上三报，故云平正也。
下举弥勒为证，彼佛当来人寿八万岁时出世。
引此文者，意彰恶口过重，感报不净，令自勉也。
律云：佛言：凡有所说，当说善语，不应恶语，便自热恼。
乃至畜生闻毁惭愧，况于人也。
次本律中。
彼云：善语者，善。
恶语者，自热恼。
乃下，举况。
束彼广文，故云乃至。
彼具云：刹尸罗国婆罗门有牛①，与一长者牛斗力，共驾百车，赌金千两。
婆罗门于众前作毁訾云一角可牵。
时牛惭愧，不肯出力，遂即输金，乃至牛语婆罗门言：汝于众前毁訾故尔。
又令主倍赌二千两，当于众前赞言端正好角。
主依牛语，乃得胜彼。
多论云：劫初未有三恶道众生，尽从人天中堕。
以宿习近，是以能语。
具如疏引。
①婆罗门有牛，律，彼婆罗门昼夜饲牛，刮刷摩扪。
时复其国有长者子，遍自唱言：谁与我牛共驾百车，赌千两金。
时婆罗门牛念言：主喂我，刮刷摩扪，我当尽力，取彼千金报恩。
即语主令应长者等。
六缘。
一、是比丘。
十诵、五分：毁下四众，皆吉罗。
二、自出毁訾。
伽论：传他语，为他骂，皆吉。
三、知是毁訾。
四、作折辱彼意。
五、言了。
六、闻知。
缘中。
二引伽论，证须自语；传为并轻，故言皆吉。
十诵：六诤本者，瞋恨、恶性、贪嫉、谄曲、无惭愧、邪见。
释中。
初科。
六诤本者，不出三毒：上二是瞋，次一即贪，下三并痴。
一切诤起，不越此六，故云本也。
能治此六，则无诤矣。
四分：恶法种类毁訾者六品①：言卑姓家生，业行亦卑，伎术工巧亦卑，若言汝是犯过人，汝多结使人，若盲若秃、瞎人。
有三行骂法：初、面骂者，言汝是除粪家生等；二、喻骂者，汝似除粪种等；三、自比骂者，我非除粪种，乃至我非贩卖、杀牛羊、跛躄②人等，皆堕。
二者，善法骂，亦有三种：面骂者，汝是阿练若，乃至坐禅人，余二骂例知。
了了说者皆吉。
骂相中。
本律分二。
初明恶法又二。
先出语相。
种类者，六品是种，随一品下多相为类。
一、卑姓家生者，即旃陀罗、除粪种、竹师种、车师种等。
二、行业者，即屠、猎、渔捕、作贼、守城等。
三、伎术卑者，锻作、木作，瓦陶作，皮革作等。
四、犯过者，作七聚罪也。
注中。
若据余五，依实亦同。
恐谓实犯，呵毁无过，故特注之。
问：不实成谤，为犯何戒？
答：前谤戒中，引僧祇云对所谤人前骂谤，语语僧残，不言骂罪。
今此注云依实亦犯，反知虚亦成骂。
今准前文，谤、妄离合：若元诬谤，意兼毁辱，理应合结；若单为谤，如上僧祇；若专为骂，但犯此戒。
又七聚中，谤分三犯④，骂局一提。
如是知之。
五、多结使者，从瞋恚乃至五百结⑤。
六、若盲下，且列三病，律中更列跛、聋、哑及余众患等。
疏云：前三明其外相，就姓、业为言；后三明其内报，约身心为语。
次有三下，正行骂业。
即用上六，分为三位：初是直说，二即比他，三谓比己。
文中皆略举卑姓，第三更兼行业、病患，余以等字摄之。
乃至二字，但略卑姓中多种，非越次也。
二、善法中。
三皆例上，且出面骂。
文略乞食、衲衣，故云乃至。
并谓假其善事，意在毁辱。
但望前恶语，情过轻微，故罪分差降耳。
①六品，十诵九、多论六：有八种：一、种姓，二、伎，三、作，四、犯，五、病，六、相，七、烦恼，八、骂。
对较本宗，多相、骂二种。
然相即相貌，可兼摄病，唯骂一相，本宗缺之。
十诵云：骂者，若比丘往语余比丘言：汝喜骂人，用出家受戒为？
汝作二种骂骂他：一者白衣骂法，二者出家骂法。
令心苦恼。
轻毁心故，一一语波逸提。
②跛躄：跛者，一足废也；躄，两足俱废。
③陶音窰，窰亦作窯，余招切，音姚，烧瓦灶也。
④谤分三犯，无根波罗夷犯残，无根僧残犯提，偷兰已下无根通犯吉。
若依多论，更加一，彼云：以无根出佛身血、破僧谤，得偷兰。
⑤五百结，首疏云：五百结者，传云：九十八使分为五品，五九四十五，即四百五十；五八四十，即四百九十；并根本十使，是为五百。
亦云加十缠者。
僧祇①云：若以上恶法，毁余比丘及父母，言汝父母是者，得提；汝和尚、阇梨是，偷兰②；汝同友是，越毗尼。
余有中、下恶法，行骂父母、和尚、同友等，并递减一等。
面、比骂外，更加是中有如是人，亦犯。
引僧祇。
上法者，彼云：汝是旃陀罗、剃发师、瓦师、织师、皮师种姓。
此中骂己唯重，骂他三阶，亲疏别故。
中骂者，彼云：汝是中间种姓。
下者，彼云：汝是刹帝利、婆罗门种姓。
作是语欲使彼惭者，犯。
准彼律③，前是下骂，此为上骂，盖约种姓尊卑；今钞回互，乃就恶语深浅。
或恐上下二字，前后写误。
中骂己及父母皆兰，和尚同友并吉，下骂一切皆吉，故云并递减一等。
面、比外者，彼律不论面、比，应是蹑前四分为言。
离前诸相，别加一种。
注中且约种姓出相，余皆准知。
①僧祇，上骂言汝及父母，是提；言和上、阇梨，是兰；言同友、知识，是吉。
中骂汝及父母，偷兰；和尚、阇梨，吉罗；同友、知识，越心。
下骂汝及父母，吉罗；和尚、阇梨，吉；同友、知识，越心。
②偷兰，饰宗记：祇律有一类偷兰，轻于提罪也。
③准彼律，祇律一二：种姓者，下中上。
下者，汝是旃陀罗、剃毛师、织师、瓦师、皮师种姓，若作是语使彼惭羞，得波逸提。
汝父母旃陀罗乃至皮师，作是语使彼惭羞，波逸提。
若言汝和尚、阿阇梨是旃陀罗，得偷兰遮。
若言汝同友、知识是越毗尼罪。
是名下。
中者，汝等中间种姓，作是语得偷兰罪。
若言汝父母是得偷兰罪。
若言汝和上、阿阇梨是越毗尼罪。
若言汝同友、知识是得越毗尼心悔。
是名中间。
上者，语其人言汝是刹利、婆罗门种，作是语欲使彼惭羞者，越毗尼罪。
若言汝父母是得越毗尼罪。
若言汝和上、阿阇梨是得越毗尼罪。
若言汝同友、知识是得越毗尼心悔。
是名种姓。
饰宗记六本云：祇律有一类偷兰，轻于提罪也。
心悔者，谓责心悔。
不同单言越毗尼者，须对首也。
会正记七云：上骂惟吉一种，以吉分轻重，故俱成递减义也。
下骂一切皆吉，于吉中亦分轻重，如上本文。
又云：地有金藏，好令人斗。
律中，迦叶举造房僧过，即日出城宿。
佛诃，但举非人等余类，不举迦叶，以护人心故。
息诤中二。
初即僧祇。
彼明阐陀①宿业为长者奴，曾打婆罗门从人，诃之不止。
本主得天眼，见诤处地有金藏，故使其斗。
引此以明起诤之由，法尔使然，莫测其故。
次引本律。
即房戒缘起。
世尊听造私房，旷野城中诸比丘乞求烦多，诸居士遥见走避。
复有一比丘斫伐神树，神往白告佛。
及迦叶入城乞食，人皆逃避，迦叶审问，怅默②不乐。
后因佛入城，迦叶来至佛所，白已即出城去，恐诸比丘生瞋恚故。
世尊集僧制戒，但云树神来告，又引从龙乞珠③，从鸟乞翅④之缘，故云但举等，竟不言迦叶举过。
引此，令效圣踪，远防相毁。
①彼明阐陀，彼云：过去世时，国名伽尸，有长者奴字阿摩由，为性凶恶。
尔时长者与诸婆罗门子游戏园林，诸从人辈，在门外住。
阿摩由打诸从人，诸婆罗门子诃之，阿摩由不受之，遂告本主。
本主得天眼，即往诃之，时即止。
尔时长者，岂异人乎？
即我身是。
其时阿摩由者，今阐陀是。
引此文者，阐陀是六群中一人，非唯今毁骂他，世世如是；非唯今受世尊制，往昔亦尔。
故引示制此戒由也。
②怅默，资览作怅然，自训怅然不乐。
本律作怅然不乐。
张说诗云：事尽情可识，使人心怅然。
③从龙乞珠，彼云：螺髻梵志，居恒水侧。
有一龙王，名曰摩尼犍大，以身围绕梵志。
忧患颜色憔悴。
世尊教彼，乞彼璎珞，龙归去不复来。
④从鸟乞翅，又云：时比丘住林中，众鸟悲鸣，乱于定意。
世尊教彼，乞彼两翅。
诸鸟出林，更不复还。
不犯中：相利故说①，为法故说，为律故说，为教授故说，为亲友故说，或戏笑，或因语次失口，或独处说，或误说，皆不犯。
不犯有九。
前五皆据师友匠成，语虽粗恶，内无瞋怒，故在开位，如注显之。
疏云：片涉讥嫌，即是正堕。
然瞋心难状，非智莫晓。
弥须审悉，不可自欺。
初言相利，即泛尔同学，异下亲友。
四云教授，谓直示时事，异上说法、说律也。
余四即约掉散遗失。
注犯吉者，以乖仪故。
失口谓心知语失，异下忘误。
①相利故说，资览：首疏开通云：相利故说者，总举为利不为损；为法故说者，为说理教令生信解；为律故说者，总举行教；为教授故者，别举行教指示曲授，即说即行；为亲友故者，情亲故不犯。
十诵①：有比丘说他罪，诸比丘知是人身业不净，能于四重、饮酒、杀草、非时食、妄语作者，应语莫瞋、诤、相言也。
十诵中。
说他罪者，自既毁破，义无益他，举必成诤，故令劝止也。
①十诵，搜玄录：十诵二三云：有二住处自恣，时有比丘说比丘罪。
诸比丘知是说他罪人身业不清净。
虽知此比丘破戒，然不得云汝是破戒人，不合举罪，以成毁呰故。
两舌戒三。
第三。
佛在舍卫。
六群传他彼此语，令众斗诤不能除灭，故制。
名中。
两即所说之境，舌乃成言之具。
疏云：此本翻译，颇是质陋。
以虽两舌，不作分意，不犯此戒。
现翻为离间语①，其为得矣。
今经论中云离间者，皆唐译耳。
①现翻为离间语，律摄八云：离间语故者，谓作恶心令他离间而发其语。
具六缘：一、是比丘，二、说鄙恶事①，三、传于彼此，四、分离意，五、言了，六、闻知。
犯缘。
第一，律列十众，道俗各五。
俗五众者，二众已外，加王、臣、外道。
戒疏云：当类犯提②，余九皆吉。
①二、说鄙恶事，首疏云：善法毁呰，对面怀恼，故前须明；此是屏传无恼，故不列，以无善法两舌语故。
②戒疏云当类犯提，善见一五：两舌，若两舌斗乱比丘、比丘尼，提；余三众，吉；白衣亦吉。
通释：部别不同欤。
首疏云：十、婆云：唯斗乱同界大比丘者，提；余众、别界，轻，即无破僧、障碍说戒等事故。
今时行事，依用之，可乎。
律云：两舌者，彼此斗乱，令他破也。
僧祇：以恶法告言某甲说汝是，无有上中下法，欲令他离向己。
若彼离不离，皆堕。
多论：说已更说，堕。
若不传彼此语，但两边说令离散者，一切吉。
犯相中。
先引本律释名，次引僧祇示犯。
云恶法者，即同骂戒，彼有七事①。
上三事有下中上：初、种姓有三，二、业行三者，三、相貌三者。
后四则无三品，皆名为下：四、病者，五、罪者，六、骂者，七、结使者。
某甲说汝是句绝，即指上七种，传告彼人也。
若前三种有下中上，一切皆堕；后四无有下中上，亦一切堕。
今引后四结文②，通收七种。
无论品类，欲离皆犯，故云无有等。
离不离堕者，离取起心，不论前境。
后引多论彰异③，上句明重结。
如一说未离，再三说故。
下明缘阙。
此戒所犯，必兼二处，今但自构，故入轻中。
准此，若但传言，不欲离散，理亦非重。
一切吉者，彼论但云突吉罗，而前列多相，并是轻罪，故加一切，统而收之。
彼云：说汝是多食、戏笑、欺诳、多诈等，传向比丘者，闻则吉罗，不闻亦吉。
①七事，彼云：两舌者，有七事。
何等七？
种姓，业行，相貌，病，罪，骂，结使。
②今引后四结文，祇律云：种姓者，下中上。
业者，下中上。
相貌者，下中上。
病者，无下中上，一切病皆名下。
罪者，无有下中上，一切罪皆名下。
骂者，无下中上，一切骂皆名下。
结使者，无有下中上，一切结使皆名下。
③后引多论彰异，问：其异相如何？
答：有人云，异有二：一、重结，二、吉罗也。
问：依本部语业犯，多分语语结罪，何云异乎？
又缘阙吉罗，本宗自元无别，以是岂云彰异乎？
答：彰异者，未必言部别之异，上来未显此事，故且云异耳。
律不犯者：破恶知识、恶伴党①；和尚②、同师、亲友、于僧塔庙，作无义利。
破如是，一切无犯。
不犯中。
上之二种，破近习恶人。
世有滥浊之僧，反为众首，俗愚无识，妄相亲厚。
护法利他，故破无犯，恶伴同之。
和尚等者，次破共谋恶事。
无义利者，谓欲共议侵坏僧塔。
律云数数语，方便欲作是也。
破下，总结。
律文更列坏僧、助坏僧、非法非律羯磨等。
①恶伴党，彼接云：破方便坏僧者，破助坏僧者，破二人三人作羯磨者，若破非法羯磨、非律羯磨者。
②和尚，彼云：破若僧，若塔，若庙，若和尚，若同和尚，若阿阇梨、同阿阇梨，若知识，若亲友，若数数语者，无义无利，欲方便作无义利：破如是人者，不犯。
共女人宿戒四。
第四①。
佛在舍卫。
阿那律行寄淫女舍宿，彼裸身来娆，故制。
①第四，律中，阿那律从舍卫向拘萨罗国，路至无比丘村，求宿处。
时有一淫女家，常止宾客在门屋下住。
那律往求得，即入门下，自敷草褥，趺坐系念。
后有诸长者子亦来宿，多坐逼近。
淫女见念那律是贵族，习乐来久，不能忍苦，即请宿舍内。
那律入室中已，亦趺坐系念。
淫女初夜后夜来诱，彼默不答。
女遂裸身捉之，那律踊身在空中。
女惭愧悔过，那律为说法，彼于座上诸尘垢尽，得法眼净，成五戒优婆夷。
因上因缘制。
五缘成：一、是人女，二、室相成，三、共同宿，四、知同宿，五、随转，堕。
缘中。
第一①，简下畜女得吉；又须可淫，简下黄、形、石、小皆吉。
①第一，砺疏五本言女人者，四、五二律，局取人女。
人简余趣，女简异男等。
但是人女，不问道俗、亲疏、大小。
五分：乃至初生，具非具。
除死女也。
祇、十二律，通三趣女云云。
英心师云：砺师尚通小女，今师准戒疏依本宗，俱取有智女人为境。
本律云：妇女者，人女有智，命根不断。
若天女，阿修罗女，若龙女，夜叉女，饿鬼女，畜生中女，能变化、不能变化者若与黄门、二根人，同室宿，突吉罗。
宾疏同今师意。
首疏，乃至二根，同宿者提。
律中：女者，人女有智，命根不断。
室有四种①：一、四周障，上有覆即同在一堂内。
中有隔者，准论不合；二、前敞无壁；三、虽覆而不遍；四、虽覆遍而有开处。
此等四室，比丘与女人同宿。
或女人后至，或比丘后至，或二人俱至，若亚卧，随胁转侧，一一波逸提。
若与畜生，若人黄门、二根人宿，一切吉罗。
比丘昼日卧、女人立者，吉。
释中。
初科有三。
初示女相。
有智谓解知好恶，以简幼稚。
命根未断，即简死坏。
室下，次明室相。
初相可知。
注中上句示相，下二句释疑。
准论，即下引多、见，同一室中有诸小房④亦犯是也。
第二，注云长行房，谓相连接者。
檐下两头，即三边有障⑤，显前敞也。
第三，注中通覆者，即四围有屋，中开庭心，异下少开才漏光耳。
此下，三、辨犯相又二。
前明正犯。
初二句通标。
或下，列相。
上三句明至室俱互；若亚卧一句，示业分齐。
言亚卧者，谓身斜倚，但令著处，即同卧相。
律作㩻卧。
随下，结犯。
随转犯者，业深教急故。
若与下，次明轻罪有三。
初明异趣。
注引好畜，染同人类。
若人下，明异报。
并由前境非胜，故罪轻降。
比丘下，明异仪。
准疏，同宿，一须僧女俱卧，二须局在夜分。
若互坐卧及昼日俱卧，并犯屏坐。
今此僧卧女立，故但犯吉。
坐则犯提，如注所显，即指后戒。
①室有四种，十诵一六：舍者，有四种：一切覆一切障，一切障不覆，一切覆半障，一切覆少障。
是中犯者，若比丘是四种舍中共女宿，皆波逸提。
与今不同，部计异耳。
若依多论，十诵四舍中，初一提，余三皆吉。
②僧祇，彼云：若雌象乃至鸡，若骆驼、牛、驴擎头时，未得罪；委头眠，波夜提。
若雌馰舒头时，无罪；屈头眠时，波夜提。
鹅、孔雀、鸡舒头，无罪；屈头著翅下，波夜提。
象正立时，无罪；倚眠时，波夜提。
③大母畜生，多论又云：若人女、是畜生女，堪作淫欲者，波逸提；若不堪作淫欲者，如石女、根坏、鬼神女、天女、鸽雀等，突吉罗。
问：鬼神女、天女，亦可受淫，何轻耶？
答：不可辄陵犯。
④室中有诸小房，多云：若比丘在堂内小房中自闭房户，女人复在一小房中，以堂一覆故，波逸提。
⑤三边有障，若依多论犯吉，彼云：若一切覆，三边有障，一边无障；若乃至一边有障，三边无障，突吉罗。
十诵：乃至罗汉不与女人同宿。
如熟饮食，人之所欲，女人欲男亦尔。
此律以罗汉为缘起，尚被淫恼。
余凡何须拒抗！
引诫中。
十诵，初示制急。
罗汉圣人，虽无故犯，欲显过重，极诫凡夫，故同一制。
如下，喻显女情，意令远离。
此律即那律缘起。
余下，正责。
拒抗谓特违圣制。
多论、善见：若都集堂同障内，设使堂中有诸小房，房虽各别，以堂同故，犹是一房。
若多房共一户，亦犯堕。
覆者乃至衣缦作屋，壁者乃至高一肘半，共宿皆犯。
若大屋相接，乃至一由旬，同一户出入，皆犯。
所对境者，乃至同行等戒，皆谓女人能受淫者。
余石女、小女等，但犯吉。
引文中。
多、见二论。
初明室相，有二，即都堂及共户也。
注释共户。
部即是州。
旧云：彼间作屋，上不起栋，平以土覆，中间开沟泄水，或十间五间不隔，同一门也。
次释覆壁。
壁即是障。
并举极小，已上可知。
若下，示室量。
文出极广，已下可准。
所对下，次简女境。
行、坐、乘、船，皆同此辨，故云乃至。
十诵：若在室中通夜坐者，不犯。
必应多人共处，有明不睡者。
十诵中。
初引文。
必下，义决。
即准下五分有伴之文。
有明，谓秉烛也。
僧祇：一房别户①，有隔，无犯。
若佛生日、转法轮日，乃至大会通夜说法，若露地风雨寒雪，当入屋内正身坐。
若老病不能坐者，当施障隔，不得用疏物，高齐肩腋②，下至地，不得容猫子过。
若道行入村宿，当别房、别隔。
若无屋者，乃至如前作皆谓以衣服被，从房堂内壁，直当门中央隔出至舍前檐，令与两头相当，是为二室。
不但帘床③也。
若无隔者，女人可信，应语女言汝先眠，我坐。
比丘欲眠，语令起，我欲眠，汝莫眠。
若眠者，汝无福德。
僧祇三开。
初、开别户。
即同别室。
若佛下，次、开遇缘。
施障隔断，事同异处。
注示施障，须成两室，各不相通，方免斯过。
一头著内壁，一头出门檐，故云相当。
当，犹抵也。
末句遮滥。
若无下，三、明互相卧起，方便离过。
言无福者，令僧犯戒故。
注中以互坐卧合犯屏坐，故准五分有伴通之。
①一房别户，僧祇一九：若佛生日大会，得道日大会若通夜说法，当露地。
若风若雨若雪，随寒者当入屋里正身坐。
若老若病不能坐者具如钞引。
资览云：依本文，若通夜说法，似必制露地。
言当在露地故，是防同宿妨耳。
若依今钞，未必定规欤，云若露地故。
②高齐肩腋，善见一五，未受同宿戒云：法师云：云何房不得共宿？
一切覆，一切障，乃至以衣缦作屋亦犯。
壁者，乃至高一肘半，亦名为壁。
相承云：一肘半者，二尺七寸也。
僧祇一七，未具同宿戒云：若比丘老病不堪坐者，当以缦障，若齐项，若齐腋。
缦下至地，当用致物作，不得容猫子过。
又今戒云：高齐肩腋。
资览：相承云：肩腋者，约坐身长，非立长也。
毗尼讨要中末云：僧祇云应高齐胶腋。
言胶者，立时量；言腋者，坐量也。
通释云：未见祇律齐胶文。
所览有异欤。
③不但帘床，简正记：注文不但帘床者，诸记中并不消释。
大德曰：此谓防人巧情故来，恐有以帘幕等围绕于床，谓言不犯，故注简之。
英心师云：不但帘床者，斥仅帘内引之，或唯绕床，并不至帘下也。
多论：与十女人宿，十堕。
随一一起更卧，随一一转，各各得十堕。
若白衣舍①，与女人并房，不闭户，吉罗。
多论。
初明多犯。
趣举十堕，余则例知。
若下，次明深防。
虽非同室，亦制小罪。
①若白衣舍，具文云：若白衣舍内，房舍各异，若比丘在一房中，女人在余房，若比丘不闭房户，突吉罗，闭户不犯。
五分：同覆异隔，若大会说法，若母、姊妹、近亲患，有有知男子自伴不卧者，不犯。
五分。
异隔，必是都堂同户之处。
准此，有伴亦不许卧。
律不犯中①：若先不知室内有女宿；若屋有覆无障，或尽覆半障，或尽覆少障，或尽障不覆，或尽障半覆，或尽障少覆，或半覆半障，或少覆少障，或不覆不障，露地，不犯；若此室中，若行若坐，不犯；若病卧、被缚、命、梵等难，并不犯。
不犯中三。
初迷忘不犯。
若下，非室不犯。
三位九别：初三句覆遍障缺，次三句障周覆缺，后三覆障俱缺。
言此室者，总前九种。
开行、坐者：据成室相，有伴方开；此诸非室，无伴亦许；准约同卧，亦应犯轻。
若病下，难缘不犯。
①律不犯中，宾疏云：又寻古人准律中三三合为九种，不成室相。
今详，但八句不成室相，作九句者，律文错也。
且叙九句，有三个三。
第一三者：一尽覆全无障，二尽覆半障，三尽覆少障。
第二三者：一尽障无覆；二尽障半覆；三尽障少覆。
第三三者：一半覆半障，二少覆少障，三不覆不障。
于此九句中，除第二三中第二句，自余八句，于中行、坐不犯，而律不言卧不犯也。
英心师云：宾师意律文二误。
一、出成室相五种，即上四室外第五，加尽障无覆，即第四注指点是也。
是以古律有五种，指斥之也。
二、出非室相应有八句，然加第五尽障半覆，为九种非室，亦律文误也。
尽障半覆与上成室四种中第三同体故，是宾师意也。
若依今师，上成室第三约尽障多覆，故尽障半覆尚落在非室，则成九句。
然现流布之本律无尽障半覆句，自成八句，疑后写脱耳。
共未受具人宿过限戒五。
第五①佛在旷野城。
六群与俗人共处宿，形露，因制。
后于拘睒弥开二三宿②，重结此戒。
①第五，律，六群散乱心眠，转侧露形，一比丘以衣覆已，复更转侧露形，如是再三。
长者讥嫌，大笑调弄云云。
善见：欲眠时，应先念佛，念法，念僧，念戒，念天，念无常。
若不如是念，是名不善念。
由不念故，心即散乱露形，是名露身。
云云。
②开二三宿，律：诸比丘作是言：佛不听与未具同宿，便遣罗云出。
罗云无住处，往佛厕上宿。
明晨佛上厕上作咳声，罗云亦作咳声。
佛问已，将还房止宿。
明日集僧诃言：痴人无慈，乃驱小儿，又是佛子，不护我意耶。
因开二三宿。
云云。
本律及善见意。
多论云：所以听二宿者，以若都不听，或有失命因缘，种种恼事因缘，以怜愍故，得二宿共。
以护佛法故，不听三宿。
五缘成。
一、未受具人男女。
余义如别，伽论云：已二夜共沙弥宿，第三夜共女人宿，得二提。
二、三、四缘同前戒。
五、过三夜，犯。
列缘中。
第一指余义者，疏云：昔云男犯非女犯，以制随宿，义无三夜。
今此不引，直取论证。
律云：共宿至三夜，明相未出，应起避去。
至第四宿，若自去，若使彼去。
善见①：至第三明相未出，不避者亦不犯。
第四宿初夜，随胁著，结堕。
释中。
初科。
戒本、广解，宿限不同，不可和会，此引广解，故至四夜。
疏云：约戒本犯，至三宿者堕。
克相为言，入第三夜②，卧即是犯。
故十诵戒本过二夜提，致使解者有缓急。
下引诸文，见、母二论及僧祇则同广解，十诵、伽论颇符戒本。
①善见，具文云：第三明相未出避去，若不避者，令三宿亦不犯。
第四宿初夜不得，若胁著床，波逸提。
②第三夜，就第三夜，行宗有三判：一、疏顺戒本，不去犯堕；二、钞准他部，不去但吉；三、母论加坐，都无有犯。
至第四夜，一切无开。
通释云：准十诵、五分，若四夜通不卧，第四夜亦开。
十诵：若通夜坐。
若病①，得与沙弥过限宿，病人卧者开；余不病比丘不应卧。
母论：至第三宿无去处者，比丘不应卧，结加趺坐，至明相现。
至第四宿又无去处，明相欲现时遣去，若自去。
准此，必须第四宿离之。
若初夜即坐者，不成开。
五分：与同宿不犯者，常坐不卧，若互坐卧。
二中。
十诵两开。
通夜坐者，同下五分。
母论两宿，由无去处，开坐免过。
注中初夜，即第四夜初。
此戒初夜，本合犯提，论家开坐，故不即犯；及至将明，还制互去。
若一向开，何须令去？
准下注中，必须四夜通坐方开。
此两节注，似斥古非，有谓第四夜坐，开无犯故。
虽不明指，语意可见。
①若病，彼云：时有比丘病，使沙弥供给看病。
是比丘至第三夜驱沙弥去，是病比丘病无人看，垂死。
佛语诸比丘：应唤沙弥在病比丘所立，莫令卧。
有沙弥小，久立倒地，便卧。
佛言：病比丘不犯。
是中有不病比丘，不应卧。
僧祇：至第四宿，因大会、道行等缘，如前戒张障幔。
不者，过三夜犯。
犯竟，若未忏悔，复共宿者，转长罪，无二夜开。
悔过已，当别房宿，更得二夜。
三中，僧祇。
初明缘开；不下，示犯。
过三夜者，即第四夜初。
犯竟下，明未忏叠犯。
转长罪，谓展转增犯。
夜夜别结，故不开二夜。
据开三夜①，但第三夜将入犯位，不为开故。
①据开三夜，通释：准上善见、母论等，虽开三宿，皆文中至第三宿令避去，若无去处不犯等。
准之，一向不犯，诸部通局二夜；至第三夜随缘有无，开、不开别。
今僧祇文，亦宜准之。
文云无二夜开，意亦见矣。
多论①有四句：或人一室异，或室一人异，或人室俱一俱异，皆堕。
四中。
多论四句，故知结犯不问人室同异，但取过夜耳。
①多论，卷八取意，彼云：若共宿过二夜已，第三夜更共异人宿，波逸提。
律中，与畜生男过限宿，吉。
开缘同上。
不犯指前，但过三为异。
与未具人同诵戒①六。
第六戒②。
佛在旷野城。
六群与俗诵经，声高乱坐禅者，因制。
所以制此戒者，多论四意③：初、为异外道；二、师资位别；三、分别言章；四、依实义，不在音声。
具斯四益，所以一制。
①同诵戒，多论：此戒体以句法教未受具人得罪。
善见云：若师教未受具人诸恶莫作，而彼同声诵之；若师言诸恶莫作，彼抄前而诵诸善奉行。
②戒，准前后，戒字多写。
③多论四意，疏引用之，卷三，彼云：三、为分别言章须了。
余文同今。
行宗释：一、有法式，西竺外道多合诵故；二、有尊卑；三、能诠不乱；四、所诠不隐。
教为显义，故不在声，若许同诵，但逐音声而不解义，深乖教意。
五缘：一、是佛说法；二、字、句、味；三、未受具人；四、齐声同诵；五、说言了，即犯。
列缘。
二中，三种不同，随一成犯。
注戒云：句义①、句味、字义。
释云：句义者，同诵不前不后也。
疏云：同诵偈也。
此通长行，文尽见义，故云句义。
句味者，眼无常等。
字义者，同诵阿字也。
用此三种配缘中三字，小有差倒。
第四，谓授法时抄前合诵也。
①句义，律具列句义、非句义，句味、非句味，字义、非字义，六俱同犯。
文云：句义者，与人同诵，不前不后，诸恶莫作，诸善奉行，自净其意，是诸佛教。
非句义者，如一人说诸恶莫作未竟，第二人抄前言诸善奉行。
句味者，二人共诵，不前不后，眼无常耳无常，乃至意无常。
非句味者，如一人未称眼无常，第二人抄前言眼无常。
字义者，二人共诵，不前不后，阿罗波遮那。
非字义者，如一人未称言阿，第二人抄前言阿。
律中：法者，佛所说，声闻所说，仙人、诸天所说。
若口授，若书授，说了了，犯堕。
若师不教言我说竟，汝可说者，师吉罗。
释初缘中。
初科。
前简所诵。
二圣、二凡，则通四人。
智论更加化人。
若口下，示犯相。
初结同诵犯。
口授即同诵，书授谓己诵他书。
若师下，结不教犯。
凡欲授法，必先诫约，纵不同声，不教亦犯。
僧祇：若声闻弟子余人等说，为佛印可①者，犯堕。
善见：一切三藏，佛说者，罗汉结集者，同诵得堕。
若自撰集②文字，乃至俗书③，非佛说故，不犯。
十诵④：随一品、一章、一段，各得堕。
此律但云同诵，不简文句多少。
决通中。
初决所诵之法。
僧祇余人，即天仙。
佛印可者，还同佛说。
本宗但通四人，故注以示之。
善见：初明佛说；若下，简余人说。
十诵下，次决结犯分齐。
品及章段，名异义同，随经所立，故具列之。
一部多品，随得多罪。
此下，点律通漫。
①为佛印可，善见：声闻语者，阿能伽那正见经、阿菟摩那经等是，及梵志语，天人语，同诵不犯。
通释云：是无佛印可者耳。
②自撰集，彼云：法师所撰文字，共同诵，不犯。
③俗书，彼云：一切外道梵志一品，是名梵志语；魔王、梵王、帝释、一切天人所语，是名天人语。
同诵不犯。
东野云：此文在自撰文字前。
④十诵，彼云：若偈，偈偈波逸提；若别句，句句波逸提。
多论：若二人俱经利，并诵无犯。
若比丘无处受法，乃至得从沙弥尼受，但求持戒德重人作证明伴。
亦得从白衣受法，但不得称阇梨。
如是例知，但消息令不失威仪。
释第四中。
初开俱利，非始授故。
若下，次开从下受法。
则通同诵。
如是例者，以学有先后，故开从受；位有尊卑，必无师奉；故令消息①，不可乖仪。
然则上下乱伦，师资义倒，必有本众，未可从他。
近世愚徒，率从儒士求学俗书。
白衣高座，可恕无知；比丘行列，殊无惭色。
毁辱佛法，无过于此。
有智闻之，切宜深诫！
①消息，通释云：犹如曰进止也。
又祖庭事苑二云：消，尽也；息，生也。
谓可加则加，可减即减。
济缘云：消息者，犹言详度也。
律不犯者：云我说竟，汝说；一人诵竟，一人书；若二人同业同诵；若错说彼此，一切不犯。
不犯中三。
初即口授、书授，二并如法。
二、同业者，谓同受学，疏云：非师资位①，故曲开耳。
三、错说，可解。
①非师资位，行宗一三·四三：同业者，或同师受学，或同业一经，即如多论二人俱经利，并诵无犯。
然约相非宜，故曰曲开也。
向非具人说粗罪戒七。
第七。
佛在罗阅城。
有行别住比丘在下行坐，六群以所犯事向白衣说①。
余比丘皆惭，故制。
①向白衣说，律中，六群语白衣言：汝等知如许人在下行坐者不？
彼言不知。
六群即示言：此等犯如是如是事故，众僧罚在下。
有过比丘及余人皆惭云云。
多论：宁破塔坏像，不说他粗罪，则破法身。
不问前比丘有罪、无罪，皆堕。
明过中。
破法身者，亦同大集。
若打破戒，罪同出万亿佛身血。
疏云：岂非形服异世，为圣道标；若加轻毁，则三宝通坏。
故虽破戒，乃是法身之器。
制罪虽轻，业道尤重。
七缘：一、是比丘及尼，二、犯初二篇罪，三、知犯，四、无僧法开，五、向未受具说，六、言词了，七、前人闻知。
缘中。
第四，律因调达破僧，佛令白二差身子遍告白衣，即戒本中除僧羯磨①也。
①除僧羯磨，善见一五：除僧羯磨者，羯磨在某处某处说；若非所羯磨处说，波逸提。
通释云：因能羯磨僧之克漫，说有通塞。
五分：尼向白衣说僧泛尔小小罪过，皆堕。
释中，初科。
尼说大僧，违八敬法。
不问轻重，与僧不同，故引示之。
僧祇：若人问言：某甲比丘犯淫、饮酒者？
答云：彼自当知。
若已作法，人问者，倒问彼言：何处闻？
答云：某处闻。
比丘云：亦某处闻。
因俗女来寺，六群示之此人犯僧残。
俗女说偈云：出家已经久，宜应修梵行。
童子戏不止，云何受人施。
十诵云：有诃云：佛法中乃有是痴人？
应答云：我家广大，种种皆有。
次文。
僧祇三节：初是无法不答；若已下，明有法开答；因下，引缘诫约。
女人偈词：上半明所应作不作，下半示不应作反作。
此言深切，有信闻之，能无愧乎？
十诵中答词，乃是护法纲纪，遮俗轻慢故也。
律云①：若说上二篇②，犯堕。
下诸篇，及自说己罪，若说下三众罪，一切吉罗。
又有五事，若说名字，若种姓，若衣服，若房舍，若相貌，皆堕。
三中。
律文前明说犯。
疏云：所以不列偷兰名者，犹含轻重；若列兰名，谓轻亦提。
避滥③不出也。
又下，次明指人。
衣服房舍，即示所说之人服饰、住处。
①律云，卷一一取要。
又有已下，为卷五九，彼云：若比丘，僧不差，以五事向未受大戒人说他犯者，得波逸提。
已下大同，皆堕，彼云：是为五事。
②说上二篇，多论三云：说他粗罪有三种：一说他波罗夷、僧残，得波逸提；说出佛身血、破僧，偷兰；说波逸提，突吉罗。
③避滥，行宗一三·四五：说上品兰，同上犯提，中下但吉。
若依多论，兰同下聚。
不犯者：若不知；若粗恶，不粗恶想；若白衣先已闻粗罪者，一切开。
不犯中三。
初不知者，反第三缘，谓迷教①也。
不粗想者，谓迷心②也。
迷重为轻，说亦犯吉；迷有为无，则无有犯。
白衣先闻者，非由我说故。
律中更列若众差说。
①谓迷教，不知彼所犯入初二篇也。
然迷教犯根本罪外，兼结不学无知二罪，今入不犯，未详其意。
②谓迷心，谓于盗五钱作盗四钱想说，或触无衣女作有衣女想说等也。
若于盗五钱重罪，想，尚是兰摄；说，还属迷教也。
实得道向未具者说戒八。
第八。
名云实得道者，此据初果已上，是戒所制。
多论，二义故制：一、大人法者，功德覆藏，诸恶发露，今称德匿过，是小人法；二、自显圣德，贤愚各异，若有闻者，偏心专敬，失本平等净善之心。
末世事稀，故不备解。
今引疏文略知缘相：一、内实得道，除增上慢；二、自言已证；三、向未具人说；四、言了；五、闻解。
问：凡夫无圣，不可得犯，圣人奉戒，一制不犯，用制何为？
答：制圣为遮凡。
若后向说，即知是凡。
为护大妄，不令有犯，岂非是要也？
问答之意，恐疑此戒被物无功，故叙本制，知非徒尔。
答中。
圣既无犯，说即知凡。
若不制者，世人无识，谓为实证。
故虽制圣，还成制凡，故为要也。
注戒云：并如①初篇。
若言业报，若戏、错，并不犯。
①并如，本律云：若增上慢，若自言是业报，不言是修得，若实得上人法向同意比丘说。
或戏笑语，若独语，若梦中语，欲说此乃说彼。
与女人说法过限戒九。
第九。
佛在舍卫。
迦留陀夷在姑前与儿妇耳语说法，因制。
后开五六语①及有智男也。
过限，谓五六语已外也。
①后开五六语，依律初因耳语说法，一向制断。
后有十重开：初因女人请比丘，开过五六语；次有智男子前多说；次无男子授五戒；次说五戒法；次授八关斋；次说八关法；次说八圣道；次说十不善道；次说十善；次开问义广说。
五戒已下诸开，皆无男子开也。
六缘成：一、是人女，二、知，三、不请，四、无有智俗男，五、言章了，六、过五六语，便犯。
若不请者，听齐五六语。
若请说，若问义，随多少。
释第三中。
请问不制者，以虚心求请，义非强说，故不限多少。
五分①：有五六语得解，故便制戒。
四分：五语者，色、受、想、行、识无我也。
六语者，眼、耳、鼻、舌、身、意无常也。
不得更增一句。
故僧祇中：说六句已，云使汝速尽苦，得堕。
释第六缘。
先引五分，以显开限。
彼律，有女风病，比丘不为说法，因死，故开。
次引四分，出语相。
无我无常字，并贯上五、六。
如云色无我，乃至识无我，眼无常，乃至意无常。
详律后缘②，且举阴、入。
或说余法，用此为限。
后引僧祇，以明过限。
所以尔者？
良以目对女人，鲜能自摄；欲情内动，强授妄劳。
故虽圣法，不许多及。
凡情皆尔，世事昭然。
①五分，卷六云：时有大威德比丘乞食到一家，妇人出，请为我说法。
比丘观之，知此妇人须臾风发，死堕地狱；若为说法，远尘离苦。
而畏圣制，不为说法。
妇人果死。
比丘归来白佛。
佛言：汝若说，几说得解？
答曰：五六语。
佛因制戒。
②后缘，实得道戒缘也。
前色无常等，曰诵戒缘故。
律云：有智男子者，解知粗恶、不粗恶事。
释第四中。
律取解知者，则简小儿、痴狂等。
多论：有智男子，解人情语，可作证明。
若中边不同者，不听。
必是俗人，出家不得，以事同故。
正使僧集，若多女无俗男者，不得说之。
女，谓能受淫者。
若为尼说，得。
多论。
初简男子，又二：初、须相解；必下，二、须俗男。
女下，次简女人，且分道俗。
小、石等女，亦应非犯。
僧祇：若盲，若聋，亦名无人；一盲一聋，此二当一人。
若眠，亦名无人。
若母、姊、妹等，亦犯。
若减七岁，若过、不解好恶义味，亦名无智男子。
余如大疏。
僧祇。
简伴有四，并以若字分之：初、病，二、眠，三、亲，四、愚。
下文指广。
戒疏问云：有请及男，俱不说犯，何故唯除男耶？
答：言除男子，不劳更除请；若著请者，疑谓有男须请得说故。
中含云，凡有人请问法义者，答云欲问便问，我闻已当思。
重释中。
引经明示受请仪式，意令依禀。
律中：若说不了，吉罗。
释第五。
不了轻者，业不具故。
不犯者。
若五六语；有智男子前，过说。
若无有智男前请，应答，广说：授五戒，及法；授八关斋，及说八斋法；八圣道；十不善法；女人问义不解，广说。
若错者，一切不犯。
不犯中四：初是顺教；有下，伴证；若无下，他请；若错下，非意。
五戒即三归体，及法谓五戒相。
八斋亦同。
掘地戒十。
第十。
佛在旷野城。
六群为佛修讲堂，自掘地，招讥。
因制。
多论：不掘地①、坏生，三益：一、不恼害众生故；二、止诽谤故；三、为大护佛法故。
若佛不制此二戒者，国王大臣役使比丘；由佛制故，王臣息心，不复役使。
得令静缘修道，发智断惑，是名大护。
引论制意。
大同后戒，故此双明。
第一，此戒则伤害蝼蚁，坏生则毁损蠉飞。
次意，如戒缘中，居士讥言无有正法，断他命根。
第三，广释，如文可解。
故知比丘为体，高超物表，人天所尊。
或遭驱役，但由自感。
请观己行，勿咎于他。
①多论不掘地，卷六坏生戒云：凡有三戒，大利益佛法：一、不得担，二、不杀草木，三、不掘地。
若不制三戒，一切国王当使比丘种种作役；有此三戒，帝王国王一切息心。
合掘、坏、担三戒叙制意，今除负担也。
不复役使已下文，钞家释也。
戒疏及首疏虽同安之，而非论文，俱疏家词也。
五缘犯：一、是生地；二、作生地想；三、自掘，使人；四、使人时不作知净法；五、伤，则犯堕。
犯缘。
第四，若作净语，则开使人。
戒缘，为修治佛讲堂，为世尊所诃制。
引诫中。
欲明佛是胜缘，复非为己，而被诃制，以况余事深非所宜。
注中破戒获罪，妄谓得福，是为侥幸矣。
律中：地者，若已掘地，经四月，被雨①渍，还如本。
若用锄、䦆、耒，或椎打、刀刺、指掐、扴伤、地上然火，但使地作地想，一切皆堕。
若不教言知是看是，吉罗。
释中。
初文为三。
初示地相。
律云若未掘，即是生地，易知故略。
但明已掘，文中二相：初、约四月，谓经时故；二、约被雨，由滋润故。
由此二缘还成生地，故不可掘。
四月不论被雨，被雨不待四月。
若用下，明掘伤。
䦆即锹类，耒谓手耕之具。
扴，古黠反，谓以手、物揩动。
作地想者，结过由心。
若不下，明使人不教，先犯此罪。
①经四月被雨，本律云：地者，已掘地，未掘地。
已掘地经四月，被雨渍，还如本。
已下如钞所引。
②有以，会正：经四月者，以西土此时多雨故。
一云，佛教分三时，从五月十六日至九月十五日是雨时。
钞批：经四月被雨者，景云：此举夏四月中，随一雨下，若掘皆犯。
以夏中多雨，能令地势生也。
通释：今所破当此二记欤。
俱约雨时四月故。
十诵：若颓墙土、石底、蚁封、土聚，若掘，吉罗。
若掘泥处，乃至没膝，吉罗。
除为僧、塔、寺，画地作模①。
若赭土、墡土、生石、黑沙、盐地等，一切不犯。
别释中。
十诵，初明似地。
发生力薄，故并犯轻。
颓，崩也。
石底，即石所压地。
泥字去呼，谓泥涂处。
恐深至地，故制没膝，已下②无犯。
除下，明缘开。
作模，谓规地作相。
此开生地，若准前注，未可从宽。
若下，明非地不犯。
赭即赤土。
墡即白土。
生石，天生石地。
①画地作模，十诵：若手画地，乃至没芥子，一一画，突吉罗。
若比丘作师匠，欲新起佛图僧坊，画地作模像处所，不犯。
余比丘画，犯罪。
英心师云：彼律掘提，画吉。
若为佛图等画，开吉也。
余事通结。
②没膝已下，通释：准彼律，似约没膝已下犯吉，若至外地当结重堕。
彼正文云：若掘泥处，乃至没膝处取，随一一掘，突吉罗。
蜀本多论①云：生地、不生地。
生地者，谓四月及八月②是雨时，地相连著，润势相淹，能生草木，名生地。
余无雨时，日炙干燥，风吹土起，义名不生地。
若触此上干地，吉罗；下侵湿地，犯堕。
墙根齐湿处干土，不犯，异于地故；虽被筑治，若湿相淹，发起，犯堕。
屋上、墙上生草，触伤草犯堕，伤土吉罗。
多论。
言蜀本者，简关中本，文多阙漏，止有八卷。
首师从蜀僧求得第九，即今藏中见传者是。
文释二地：初句通标；生地者下，牒释。
初释生地。
罪相可知，故文不出。
余下，释不生地。
初示名。
地无不生，从缘彰号，故云义名。
若下，显相，有三。
初明触地。
干土吉者，与湿连故，不连无犯。
次、明墙土。
湿字误，论作齐筑处，即指墙体，故云异于地也。
虽字上，论有地字，谓墙根边地。
湿淹犯堕，不湿应吉。
发起即掘动。
三、明墙、屋上土。
伤草是后戒。
下文或明草木，皆相因而引，非此中意，知之。
①蜀本多论，搜玄录：灵山云：准大周经目中云，或九卷，或八卷，凡一百九十七纸。
费长房录中，并失译人年代，关中先有八卷，释九十不尽，至六十八后即阙也。
首师疑文不尽，每广求访，后遇蜀僧宝玄云：蜀地论有九卷，从坏生戒解至后也。
后宝玄归乡，附九卷来，号为蜀本多论。
首遂作序，具说上缘。
因魏灭法，遂乃零落耳。
②四月及八月，问：文中言四月及八月者，约四、八之二个月耶？
答：诸记释不同。
搜玄录云四月、八月者，谓此四、八之月，是其雨时等，是似约二个月。
简正记亦同。
次大钞记云：谓四月八月，谓从四月至八月。
是约五个月也。
次钞批云：四月及八月者，景云：此举多雨处，则春四月、夏四月之雨；若少雨处，但四月有。
是若多雨处，春夏共八个月；若少雨处，但夏四月也。
是释为正准十诵。
十诵十六掘地云：生地者，多雨国土八月地生，若少雨国土四月地生，是名生地；除是，名不生地。
僧祇：若转石、搭地、扫地、曳木、驱牛马等，欲使地平意，伤如蚊脚，一切犯堕。
土块一人不胜，破者，犯提；减一人重者，得。
打杙房壁，损成功，越；先有孔，无犯。
若外被雨地，伤如蚊脚，提；画地作字，亦提；画土末际①，无犯。
若撤故屋②，使净人为之；若坏壁，使净人却泥后，自得摘；若已曾被雨，使净人摘两三行，后自摘；至基，还使净人摘。
井、池、渎、汪水，新雨后，使净人抒；若令搅浊，若牛马先涉后，得自抒。
以雨水能生地故。
大小便时，水手摩地犯堕。
若瓶、器物、木、砖、瓦等，在露地经雨已，不得自取，取犯堕。
若纯沙，无罪；半沙者，越。
若死土，被雨已，使净人取，尽雨沾湿际，然后自取。
僧祇中。
初、作务毁伤。
转石谓翻转也。
搭地谓以物按搭令平。
二、明土块大小。
三、明损壁。
打合作钉。
损成功者，示犯义也。
若外下，四、明重生地。
土末际，谓地极尽际，雨不沾处。
若撤下，五、明摘坏。
此谓地上叠累为壁，如今土墙。
初约有泥，令人除已，自得摘。
若下，次明无泥被雨。
令除润际，自摘中间。
行字，户纲反。
井下，六、明治水。
渎即是沟。
汪水谓雨暂停处。
抒，常吕反，泄水也。
大下，七、明扴伤，谓在生地。
若瓶下，八、明动物。
九、明砂土。
十、明死土。
①土末际，问：记释云地极尽际，雨不沾处，依此似生地下底雨不澈处。
若尔，令净人五六尺许掘竟，已下比丘自掘无犯乎？
答：不尔。
多论明无作多相中，例掘地云若至水际，伤如蚊脚，望尘尘犯提。
若尔，不可云记释约地底也。
加之记科判明重生地。
准之已掘最末下本地上际，雨不沾处，掘之无罪也。
谓地极尽际者，约已掘之地最下也。
②撤故屋，祇本文云：若泥覆朽故房舍，欲撤时，不得自撤。
四分①：若野火烧寺，听逆除中间草，若作坑堑断，若以土灭，若逆烧除之。
次缘开中。
四分火难：上开坏生；若下，开掘地。
土灭者，以土扑也。
逆烧，烧字去呼②，谓迎前野火也。
除即去土，不使旁延。
①四分，彼云祇洹处有野火蔓延来，诸比丘白佛。
佛言听逆除等，下同。
②烧字去呼，平声，萧韵，火燃也，焚也；去声，啸韵，野火也。
善见：若地被烧，亦名非地①。
若地有沙，以水淘之，四分沙、一分土，无犯。
若石上厚四寸燥土，得取。
若野火来近寺，为护住处故，比丘得铲草掘土以断火。
若把火烧手②，掷地不犯。
善见，前明非地。
文列三相。
砂地土少无犯，僧祇半砂，吉；义准砂少，即同生地。
若野火下，示缘开。
①亦名非地，善见一五：掘地戒者，真地、非真地。
十诵名生地、不生地。
多论释云：胡本云实地、不实地。
②若把火烧手，依之，今时露地自燃纸烛等，可非然火戒也。
五分：若野火来，当打犍槌唱令①。
余如诸部。
五分中，但引作相召众。
下指诸部，同开掘坏，重故不引。
①唱令，彼接云：僧同集，使净人刈左右草，以火逆烧，水土浇坌，湿衣扑灭。
多论：使僧尼掘地，作知净语，提；若教下三众、净人，不作知净语，吉。
若三众不为三宝利益缘，自坏土木者，吉罗。
释第四缘。
论文前明僧犯。
僧尼作净语者，法不对人，作不成故。
余众不作者，有人无法，违佛制吉，掘即犯提。
下明三众无缘犯者，有缘开故。
五分：兰若无净人，听比丘以水浇地，锉草布蹋，使成泥，取用。
僧祇：覆处地①得自掘。
五分缘开，有净人则犯。
锉草，斩干草以和泥也。
僧祇下注文。
以律不犯中，除屋内土不犯；但云除土，不言得掘，是文不了。
疏引古解云屋内死浮土也。
今师云：准如僧祇，露处死土，屋中自掘藏物者得。
①僧祇覆处地，钞批：景云：此举覆处，明内为言；若是明外际，檐下则犯，以非覆处摄故。
而明内得自掘者，以覆处土，不能生草故也。
若依多论卷九屋下地，犯堕云云，部别异耳。
律不犯者：若语言知是看是；若曳材、竹、木，若篱倒扶正，若反砖石，若取牛屎，若取崩岸土，若鼠壤①等，若来往经行，若扫地，若杖筑地。
若一切不作故掘意，不犯。
不犯中。
初开作法。
若下，明作务九相。
疏云：四分反砖、曳材不犯；僧祇犯者，俱有心也。
然律开文缓而义急，故一切通开不故掘也。
是则僧祇无心亦开，四分故意亦犯。
①若鼠壤，律具云：若取鼠壤土，若除经行处土，若除屋内土。
今等取之也。
坏生种戒十一。
十一。
坏音怪①，损也。
坏即是业，生种即境，禁断此过名戒。
①坏音怪，汇云：凡物自败，则华卖切；凡物不自败而毁之，则古坏切，音怪；呼回音者，叶韵。
具缘如上。
指缘同前。
但改一、二为生种耳。
四分云：坏鬼神村①者，波逸提。
鬼者，非人是。
村者，一切草木是。
十诵云：村者，蚊虻、蛱蝶、蚁子诸虫以之为舍也。
僧祇戒本：坏种子、破鬼神村者，堕。
正名中。
初标戒本。
鬼者下，引律牒释。
注中：初示村义，故下，遮滥。
恐有迷名，谓毁神庙。
诸部即下所引。
十诵中，蚊音盲，合作虻。
蛱蝶，上古协切，飞蛾也。
僧祇两分②，即名草木为鬼神村。
①坏鬼神村，宾疏云：鬼神者，非人也。
今详非人，通摄畜趣。
故十诵一云：谓生草木，众生依住。
众生谓树神等，乃至蚊虻、蝎虫、蚁子等也。
资览云：宾意非人言通摄鬼畜，今师亦同欤。
引十诵而证故。
②僧祇两分，彼一四云：若比丘坏种子，破鬼神村者，波逸提。
种子者，有五种：茎种、根种、心种、节种、子种，是为五种。
鬼村者，树木草。
律中：五种村①，谓根种、枝种、节种、覆罗种、子子种等。
若斫截，堕；炒、钉杙、火烧，一切并提。
若断多分生草木，堕；半干半生，吉罗。
释初缘中。
四分，初示生种。
五种者，古记引首疏②云：合五为三：一、根种分二；二、枝种亦二；三、种子，子复生子，故名子子。
注杂种者，离四种外，总收一切。
戒疏则指芹、竹，僧祇以为勒蓼，具如上注。
若下，次明损坏。
斫截堕，注戒作堕落。
上明全生者；若断下，明萎干者。
多分生，谓生分过半也。
①律中五种村，本律一二：村有五种：有根种、枝种、节生种、覆罗种、子子种。
根种者：呵梨陀姜、忧尸罗，及余根所生种者是。
枝种者：柳、舍摩罗是。
节生种者：罗勒蓼是。
覆罗种者：甘蔗、竹、苇、藕根是。
子子种者，子还生子者是。
首疏云：见云：呵梨陀，翻云黄姜，今律文胡汉并彰，故曰也。
忧尸罗者，汉云香菜。
舍摩者，菩提树也。
②古记引首疏，首疏云：生种虽五，义分有三：一种根生，二种枝生，三种子生。
根生中分作二：不假节生者，则作根种名；根中假节生，名覆罗种。
枝中亦二：不假节生者，作枝种；假节生者，作节生种。
子子种中，当体立一。
始末差分，合成五也。
砺疏全同。
问：本律中藕、蔗，覆罗种；又萝勒蓼，节种。
今记异之者？
答：今记注疑依玄记欤？
搜玄录云：
通释云：今记所引古记者，此搜玄耳。
此录意，藕、蔗名节种，亦号覆罗；今记引一边，故不违本文。
按覆罗、节种互通也。
③芦苇，说文云：苇，初生名葭，稍大为芦，长成乃名为苇。
僧祇云：根种、茎种，以刀中破净。
节种者，以刀破，又摘却芽目净。
心种者，萝勒蓼等，揉净。
子种者，十七种谷，脱皮净。
火净通五种。
五果中。
裹核种，爪甲净，去核食；火净，合食。
肤裹种者，火净合食；若熟时落地，伤①如蚊脚者，名疮净，去子食。
㲉②裹种者，火净。
𥢶裹种者，未有子揉，有子火净。
角裹种者，净法如𥢶裹法。
大、小豆等。
准此，蒿③中含子之草，应得火净。
但令相著④，即得净，法尔故。
僧祇。
初科，先配五种。
茎即枝也。
心即覆罗。
萝勒蓼即兰香也。
揉⑤，两手相错。
十七谷者：一、稻，二、赤稻，三、小麦，四、穬麦，五、小豆，六、大豆，七、胡豆，八、豌豆，九、粟，十、黍，十一、麻，十二、姜句，十三、阇豉，十四、婆罗陀，十五、莠子，十六、脂那、十七、俱陀婆。
火净通五者，上四净法，皆局对故。
次明五果。
注二枣者，熟谓在树熟者，生如青枣，以火触故，表里皆净，故得合核。
肤谓皮肤，无核有子。
注荜茇，味辛而香。
柰似林檎而小。
创字平呼。
者，指归云：粗糠皮故，谓之；此果最小，皮如粗糠。
轻重仪中谓松柏子也。
角即菱豆也。
注中蒿者，此属子种；恐谓叶隔不成火净，故准、角以决之耳。
但下，示作净法。
已前五果，火净亦通；余净各局，在文可寻。
①落地伤，多论有二种净：一、故作净，二、不故作净。
落伤等是不故作净。
②䐨，现本作㲉，与壳同。
今案：津刊会本仍作䐨。
③蒿，汇云：蒿类甚多，气味各异，名亦不同。
乃至牡蒿，一名蔚，三月始生，七月始华，如胡麻花，紫赤；八月为角，似小豆角，锐而长。
④但令相著，四药篇曰：十诵：云何火净？
乃至以火一触。
若以火焰、热灰及炭等不成净。
记云：火焰谓炎上微处，热灰炭火无焰头者，皆不成净。
钞云：明了论疏：此净法不但约一物以成。
如一聚桃李，但火触一，余皆成净。
随以刀破爪伤，随一被净，余皆名净。
此作净体，本以此为法，非使物不生，故名沙门净。
又云：僧祇：多果同器，一果作净，余者通得；若别器者，一一别净。
甘蔗著叶，茎茎净；无者，合束净。
⑤揉，僧祇音释云：以手挺也。
又调顺也。
又云：寺主有谷仓未净，畏年少比丘不知戒相，先令净人火净讫。
乃至尽来，恒言舂去，不犯。
余事类知。
若以五生种掷著池井水中、大小便中、粪扫中，越；死，犯提。
若草中行，欲令草死，越；伤如蚊脚，提。
石上生衣，衣上生毛，食饼生毛，使净人知；若日曝知干，得自剥除。
雨后①举木，越；伤草者，堕。
净人先举，比丘后佐，无罪。
夏中行，畏失道故，以余物系草为记，来还解者，无犯。
泥雨滑倒，捉草挽断，更捉亦断，皆开。
水中浮萍，不得拨开；牛马行处，得；无者，捉土石仰掷空中，言至梵天上去，若后下时打水开，得用。
若泥作时欲饮水者，得叶中饮。
无净人取者，得就树上叶中饮，不得挽断。
高不及者，摇取干叶。
若已衰黄，断者，越；华生者，提。
水中翻覆浮萍者，越；掷岸上，堕。
若入水洗时，水草著身者，以水浇令入水。
若断朝菌，吉罗。
行护中。
有十一节，随次点示。
初明总净。
畏年少者，恐彼不作净语故。
言舂去者，由先已净，不须净语。
已前种果，皆可准之，故云余事类知。
若以下，明坏种。
越是方便，死提即果罪。
若草下，明践草。
言欲令者，即是故心。
石下，明护衣毛。
石衣即苔藓。
毛，谓蒸润生者，皆有生性故。
雨下，明举物。
与下不犯相违，故注和会。
夏下，明暂系。
夏有时限，故偏言之。
泥下，明缘开。
水下，明护浮萍。
掷石至天者，何有此理？
开必须法，令无自任。
恐生轻疑，故特注之。
若下，明作务。
就叶饮者，以泥作手污，不执余器故。
水下，明损浮萍。
水草即萍等。
若下，明非久物。
朝菌即地蕈，指归云：此生于地，八月有，朝生暮死。
准此，例上衣毛，损应得吉。
①雨后，彼云：材木著地，比丘不得自举；举者，得越毗尼。
善见云①：若须华果，攀枝下，使净人知。
亦得抱净人取。
善见。
以净人幼小故开。
①善见云，若准多论，不开之。
彼云：凡欲取菜草土，当遥言某处有好者，净来。
若到边指示，犯也。
律中：比丘道中行，妨草者，听以竹压草，若石木镇上。
四分中。
注文指前，即僧祇系草文。
五分：凡诸草木，若有所须，语净人言汝知是；若不解者，又语言汝看是；若不解，复语我须是；若不解，复语与我是。
坏地亦然。
若生草①覆道，开路故枝折叶落，不故作，不犯。
释第四缘。
五分，初明净语。
次列四种，解一即止，随言通得。
四皆云是，即指前物。
注显知净。
知属前人，净在比丘；由解此义，故号净人。
不合下，应加言字助之。
若下，明缘开。
开路不犯。
文言不故，异上僧祇。
①若生草，彼云所行道中有树若草，妨比丘行，或钩坏衣，佛言：听编草披著道外，若以物遮之，听反系树枝著树。
编系草木时，枝折，已下同。
十诵：一时坏①五种子，五波逸提。
此律，一业坏多种，随多少结。
乃至前戒令净人掘，随掘随堕。
不同僧祇②取前事止方结。
罪多少中。
初对十诵明当戒。
十诵从种，故止五罪；此律约业，故随多少。
乃下，次对僧祇辨前戒。
①十诵一时坏，多论释云：五种者：根种子，茎种子，节种子，自落种子，实种子。
若一时烧五种子者，一波逸提。
若一一烧，随所多少，一一波逸提。
若摘树叶，若一一摘，一一波逸提。
若一下断树，一波逸提。
通释：十诵五提，多论一提，虽互不同，俱不约生种数多少，或总结五罪，或结一提；不同四分，随数别结，若一一别烧，彼此无异也。
②不同僧祇，彼掘地戒云：若自方便多掘，一波逸提；若中间止住，一一波逸提。
又坏生戒云：若自方便截五种生，竟日不止，得一波逸提；若中间息已更截，随息一一波逸提。
通释：彼律使人亦尔，一语多掘，一提；重语疾掘，语语犯提也。
四分中，若五生种，如柳、榴之类，就地、离地坏，皆犯堕。
非五生种，如离地槐櫰、榆、柏之属，已萎者，得；若与地连，得堕；若离地色未改者，吉罗，名坏相也。
明离地中。
引律。
前明五生，通约就地。
柳、榴枝种，枝可植故，离地亦犯。
榴即石榴。
后明非五生。
但除枝种，余离地者。
文列三判，寻之可见。
槐、櫰同类，叶细而青者名槐，大而黑者曰櫰。
与地连者，犹属生故。
不犯者：言看是，知是；若断干枯草木；若于生草木上曳材、曳竹、正篱障；若拨墼石，若取牛屎；若生草覆道，以杖披遮令开，若以瓦石拄之，而断伤草木；若除经行地土，若扫经行地，若以杖筑地，而误拨生草木断者，无犯。
不犯有十。
初作法开，下九皆以若字间读。
墼谓土块。
除经行土者，因损苔草故。
身口绮戒十二。
十二。
佛在拘睒弥。
阐陀犯罪，余比丘问，以余事答。
作白制已①，遂恼僧，唤来不来等。
又作白制，违白而作，故制。
身口二业，邪曲②恼僧，喻如文绮。
此据僧法，故犯提罪；余非义语，止犯吉罗。
戒本云妄作余语恼他。
余语即口绮，恼他即身绮，即二戒同制也。
①作白制已，本律：大德僧听！
此阐陀比丘犯罪，诸比丘问言汝今自知犯罪不？
即以余事报诸比丘言：汝向谁说？
为说何事？
为论何理？
为我说？
为余人说？
谁犯罪？
罪由何生？
我不见罪。
若僧时到，僧忍听，当名阐陀比丘作余语。
白如是。
②身口二业邪曲，如僧祇一四若人问比丘言：从何处来？
答言：过去中来。
何处去？
答言：向未来中去。
何处眠？
八木上眠。
汝今日何处食？
答言：五指食等。
八木上者，钞批解云：床有四木并四脚，为八也。
四缘：一、自作身口业绮，二、数恼不止，三、为僧单白诃止，四、更作，便犯。
四分云：余语者，云汝向谁说？
为论何事？
等，一切吉罗。
作白已，语者，堕。
恼他者，应来不来，应坐不坐等，身绮也。
余如口绮法。
释中。
本律，先明口绮。
诸比丘问言：汝自知犯罪不？
即作余语，如文所引。
而云等者，律文续云：为论何理？
为语我为谁？
是谁犯罪？
罪由何生？
我不见罪，云何言我有罪？
恼下，明身绮。
由制不得余语，后便触恼众僧。
等者，律接云：唤来不来，不唤来便来；应起不起，不应起便起；应语不语，不应语便语。
下指如前，即结罪相。
成论：语虽是实语，以非时故，即名绮语；或虽是时，以随衰恼无利益故；虽复利益，以言无本，义理不次，皆名绮语。
即律中为不恭敬人说法皆是。
善见：畏成斗僧，默然者，得。
律云：若上座唤来不来者，吉。
诸文中。
成论实语，次第三相，俱有过故。
非时者，语不合宜，即名不义；衰恼，谓令他不乐；无本，谓师心也。
即下，指律·众学说法等戒，并非宜故。
善见下，此开应语不语。
律下，此约别人以论。
不犯者。
重听不解，前语有参错，便言汝向谁说？
为论何事？
乃至我不见此罪。
若欲作非法无利羯磨，不与和合，唤来不来，不犯。
若为作非法羯磨，若不欲知，教言莫来，便来，不犯。
若一坐食，若不作余食法食，若病，唤起不起，不犯①。
若命难、梵难，教莫起便起，不犯。
若恶心问，不与说；若作非法事，便语者；若小语、错误，一切不犯。
不犯中。
初开口绮。
重听谓己疾不闻。
参错谓他言不了。
若欲下，次开身绮。
初约非法羯磨，明来不来。
若一下，次约头陀、病难，明起不起。
若恶下，约非问、非法，明语不语。
如上三位，一一相违，事同非犯，以缘别故。
若小下，失口非意，如常所开。
①不起不犯，彼接云：或舍崩坏，或烧，或毒蛇入舍，或遇贼，或虎狼狮子，或为强力将去，为他所缚。
恶心问之下，有若问上人法汝说是之八字。
嫌骂僧知事戒十三。
十三。
佛在罗阅城。
慈地比丘嫌骂沓婆①，故制。
与僧残二谤同时。
名中云僧，简私请故。
疏云：嫌、骂两戒，同恼知事不殊，故合制也。
①嫌骂沓婆，律中：慈地其中间相去，齐眼见耳不闻处，自相谓言：此沓婆有爱、恚、怖、痴。
余比丘语言：汝等莫作是说，彼既为僧所差故。
慈地报言：我等不面说，在屏处讥嫌耳。
因制。
慈地更作方便，齐闻而不见处，自相谓言有爱、恚等。
余比丘责之，彼言：我等不嫌，是骂耳。
六缘：一、是羯磨所差，二、知是，三、如法经营，四、说嫌骂法，五、言词了，六、前人知闻。
缘中。
一、三、六属知事，余三属能犯。
五分①：若单白、白二差人，恼者，堕。
僧差不羯磨，及余人，作此诬说，口口吉罗。
四分缘起，白二差之。
初缘中。
初科。
五分通单白，四分唯白二。
余人即佐助者。
诬谓欺枉。
四分缘起，即沓婆罗汉厌无学身，求坚固法，佛令营僧事，羯磨请之。
①五分，彼云：僧单白羯磨、白二羯磨、白四羯磨所差人，而诬说此人随欲、瞋、痴、畏，语语波逸提。
僧祇：骂正拜人①、倩人、倩人更倩人，三人俱堕。
因说大鱼有百头，头头各异；由先为三藏，好恶骂人故。
次科。
初示犯。
正拜即僧法差者。
彼律通召差人为拜人，不独知事。
业疏引云：一切拜人羯磨，并四人法是也。
展转倩人同犯者，由彼自倩，即同正人。
五分余人②，应非自倩，或是部别之异。
因下，引缘。
彼云③：时捕鱼者，网得一大鱼有百头，头头各异。
世尊见之呼名，即应。
佛问：汝母何处？
答：在圊厕中。
佛言：此鱼迦叶佛时，作三藏比丘，以恶口故，受杂类头报。
母受其利养，作厕中虫。
引此缘者，深诫后学。
而世讲师身临法座，多相毁讟，请思来报，弥须畏慎！
①骂正拜人，僧祇一四云若拜人，拜嘱人云云。
钞批：景云：被僧白二差，名正拜人，如俗官受职之类，致拜也。
②五分余人，搜玄录：立云：一二三人差，曰余人也。
会正：余人，离正差人外，傍佐助之者。
③彼云，具文云：佛在跋祇国，与诸比丘到故河边。
诸捕鱼人提网捕鱼。
诸比丘白佛言：是捕鱼人不应作此事而勤作。
佛说偈言：已得难得身，云何作诸恶？
染爱著身故，命终入恶道。
时捕鱼者，沈石浮瓠，顺水而上，边各二百五十人，叫唤挽网。
诸比丘白佛言：世尊！
此人若于佛法中，如是精进者，大得法利。
佛说偈言：所谓勤精进，非名一切欲，谓能离众恶，以法自活命。
下同。
四分：若嫌者，骂者，反上，皆堕。
若不受①上座言嫌骂，吉罗。
释第四中。
注文传误，合作大书。
反上者，闻声不见面，如隔障处。
疏云：此与骂戒有四别：一、前是泛僧，此僧知事；二、前戒不问虚实，此说实不犯；三、骂词不同；四、前非知事，见、闻互离轻，此敬护重，互离犯提。
若下，相因而制。
①若不受，现本云：若上座教汝嫌骂，若受教嫌骂，突吉罗。
准之，今文剩一不字，恐是多写。
不犯者：实有其事，恐后悔恨，语令如法发露，便言有爱、恚等；若戏、错说，一切不犯。
不犯中。
明同友相利，故无有过。
露敷僧物戒十四。
十四。
佛在舍卫。
长者请僧，十七群取僧坐具露敷，往食①不收，风尘虫鸟坏污，因制。
多论，三义故制：一、须掌护，使资身行道，得安乐故；二、同心爱惜，长彼信敬故；三、令受用，福反资施主，善根成就故。
①露敷往食，律：彼露处敷已经行，望食时到。
时到已，不收，赴彼食。
诸比丘食已还寺，见僧坐具尘坌虫坏，嫌责十七群。
六缘：一、四方僧床敷；二、知是；三、露处；四、自敷，使人；五、去时不自举，不教人举；六、出门，便犯①。
列缘中。
僧物有三，如回僧物戒。
今取已舍与僧犯堕，余二结轻。
床即绳床、木床，敷谓卧具、坐褥。
①出门，便犯，通释：此戒结犯，诸部不同：当宗约门；五分约界；十诵、多论出寺门过四十九步，提；僧祇去离二十五肘犯；善见离中人掷石外，提。
本文如资览出之。
五分：见僧卧具在露地，以不自敷、不使人敷故，而不举，亦堕。
到尼寺①敷尼僧卧具，不举亦提。
白衣②入寺，应借僧卧具受用，又俗人家会，借僧卧具，食讫，比丘不举亦堕。
若知事暴僧卧具，在边若禅若眠，吉。
释五中。
五分，初明犯堕。
并以事异而犯同，故三皆言亦。
初见不举，虽非自敷，不惜护故。
尼寺犯者，皆僧物故。
借俗犯者，恐损失故。
若下，明犯轻。
二缘俱非心过，但情慢故吉。
①到尼寺，五分：若比丘到比丘尼僧坊，露地敷比丘尼僧卧具，谓非僧卧具，而不举者，亦波逸提。
②白衣，又云：有诸白衣来入僧坊，索僧卧具，欲敷露地。
诸比丘不与，便大讥嫌。
佛言听与。
既与，欲早举，教令速去，白衣复瞋。
佛言：不应教令速去，应伺候去时举；若不举，波逸提。
僧祇：若僧床上安像，比丘礼拜，手触不举者堕。
若多人礼拜，悉皆手触，属最后者犯堕。
若春月敷床后，付嘱人知，舍去，无犯。
若行路中，挽乱草坐已，去时聚已当去。
僧祇中。
初明安像，必约露处。
手触即同受用，故犯。
若下，明嘱他。
不举亦开。
文标春月，不虑损故，余时义应不许。
若行下，明别制。
此非僧物，但是乖仪，有违应吉。
多论：露地敷已，不嘱人，游行诸房，吉。
多论。
游房吉者，非舍去故。
四分：彼以僧物付僧知事，言我今付授汝，汝守护看。
若都无人者，当举著屏处。
若无屏处，必知无坏，当持粗者覆好者上。
若即时还，便应。
随雨中、疾及时还，应往。
彼次第作如是方便，应去。
若不作，初出门，堕；若方便还悔，一切吉。
若二人同床，下座应收，不者堕、吉，上座单提。
若俱不收，二俱堕。
余空床、踞床①、几等不收，及卧具表里，一切吉罗。
若露敷僧物而入房思惟，吉罗。
四分有四，初明舍去方便。
次第四种，并以若字分之：初、嘱知事；二、举屏处；三、好盖覆；四、作意还。
上句明即还。
应下，脱去字，律云便应去②；又疑便字写倒，今将连下读之。
言雨中者，律云：若疾雨疾还，不坏坐具者，应往；若中雨中行，及得还者，应往；若少雨少行，及得还者，应往。
今但云随雨及时，通收义足。
彼下，总结。
初明顺法。
若不下，明违犯。
正罪方便，如文所列。
言还悔者，律云：一足门外，一足门内，欲去而不去也。
若二下，次明同犯。
律云：下座意谓上座当收，而上座竟不收，故犯二罪。
不收故提，复以非威仪故吉。
又上座意谓下座当收，而不收，上座犯提。
俱不收者，律云二人不前不后也。
余下，三、明余物。
空床，非所用卧者。
表里即内外，谓摘开各处，非全物也。
若下，四、明别务。
思惟即禅定。
①踞床，会正曰：踞床，即今小床也，可以垂足而踞者。
②律云：便应去，本律云：若即时得还，便应去；若疾雨疾还，不坏卧具者，应往；若中雨中行，及得还者，应往；若少雨少行，及得还者，应往。
③谓同腊者，行宗记云：后俱不收者，谓不前不后，同时舍去，非相拟待，故各一罪。
两记不同，各举一义耳。
不犯者：若取僧物露敷，去时语旧住人、摩摩帝、经营人令知，如上方便者，一切不犯。
不犯中。
但明嘱付二人①。
律文更列力势所持、命梵二难，不作次第而去不犯。
①嘱付二人，律云：若彼有旧住比丘，若摩摩帝，若经营人。
通释：既以若字分之，准之似三人。
四分律行事钞资持记卷第二十二四分律行事钞资持记卷第二十三宋余杭沙门元照撰记覆处敷僧物戒十五。
十五。
佛在舍卫。
客比丘在边房①宿，不语便去，卧具坏烂，故制。
僧物。
制意同前。
①客比丘在边房，若依五分，依十七群起，彼第六云：佛在毗舍离。
有一住处下湿，时十七群比丘在一房中安居，去时不举僧卧具，悉皆烂坏。
结戒。
五缘①：一、是僧物；二者，屏处；三、自、使人敷；四、不自举，不教人举；五、或出界，或过三宿，犯。
缘中。
第五，犯相有二，如后释中。
疏云：所以分二戒者，一、屏、露异，二、得罪异。
露则出门，屏则出界；又决去出界，暂往三宿。
三、开缘异。
露则两相缓急②，屏则开于二夜。
①五缘，戒疏、尼钞并首、砺、怀素等疏，并立六缘。
戒疏云：一、僧物，二、知是，三、屏处，四、已受用，五、去不举，六、过限，犯。
②缓急，行宗云：缓即嘱付等，急即雨中还。
与今释文，同异可见。
律中：彼应语旧住比丘①言：与我牢举。
若无人，不畏失，当移床离壁，高榰床脚，持枕褥卧具置里，以余粗者重覆。
若恐败坏，当取卧具置衣架上，竖床而去。
若不作如是，出界外，犯堕。
若即还不久，听二宿界外，第三宿明相未出，若自至房中，若遣使语知事人；不者，明相出犯堕。
释中。
初明出界犯，前示方便。
若不下，结犯。
若即下，次明三宿犯，初示方便。
不下，结犯。
不犯者，如上方便已，在界外，水陆、命梵等缘皆开。
①应语旧住比丘，通释云：诸律明付嘱人相者。
本律一二云：若有旧住比丘，有经营人，若摩摩帝，当语言与我掌护牢举。
十诵一一云：不应付嘱无惭愧、破戒比丘，亦不应嘱小沙弥。
多论六云：付嘱次第法，尽在律文。
好持戒大沙弥，亦得付嘱之。
五分六云：不应嘱和尚、阿阇梨，同和尚、同阿阇梨等诸大德及病比丘；犯者，突吉罗。
律摄九云：若有苾刍，应嘱授。
若无苾刍，应告求寂。
强敷戒十六。
十六。
佛在舍卫。
六群、十七群同道行，至无住处，十七群求得住处。
六群知，强于中间敷卧具①宿，故制。
①敷卧具，律中：十七群先语六群言：汝等是上座，应先往求取住处，我等在后往求。
六群报言：汝等先往求之，我等不求。
十七群便往止宿，六群知彼已求得宿处，敷卧具竟，往语言：汝等几岁耶？
当以大小次第止。
十七群言：我等先已语，汝等是上座，当先求。
而不求，何驱人？
我等终不能移。
六群强在座间敷坐具宿。
五缘：一、他先借得，安止已定；二、知他先住；三、作恼意；四、强敷中间；五、随坐卧，犯①。
律云：中间者，若头边、脚边、两胁边。
卧具者，草敷、叶敷，下至地敷、卧毡②。
若知他先得而强宿者，堕。
十诵：若为恼他故，开户、闭户，然火、灭火，若呗、咒愿、读经、说法，随他不乐事作，一一堕。
释中。
律文分三，初释中间。
约身四边者，明其迫窄不相容也。
以间宽不妨，开无犯故。
次释卧具。
且列四种，余物准知。
若下，三、约心明犯，开不知故。
十诵，于中敷已，又作多事恼他，意令避去，故随事结。
且列八种，不出声色。
随他之语，总收一切。
①随坐卧犯，本律：若比丘知他比丘先得住处，后来强于中间敷卧具止宿，随转侧、胁著床，波逸提。
砺疏云：六、随卧犯提。
开宗记云：五、随卧犯。
依律文及砺、素释，但局卧犯，而今钞通坐卧犯。
按虽律且明卧犯，寻律制本意，专为制恼他，故十诵随作经呗咒愿，一一结提，岂必局卧乎！
首疏云：五、随坐卧结罪。
与今全同。
②地敷、卧毡，此是二物，本律一二，地敷下至卧毡。
律中不犯者：先不知；若语已住，先与开间；若间宽不相妨；若亲旧教言但敷，我自语主；若倒地；若病，转侧堕上；命、梵等难，一切不犯。
不犯中。
初句不知，次五并以若字分之，下明难缘，共成七也。
语已住者，彼许容也。
亲旧教者，彼自召也。
倒地转侧，皆非意也。
命、梵等者，文略力势所持及系闭也。
牵他出僧房戒十七。
十七①。
佛在舍卫。
六群、十七群在道行，至小住处。
十七群先入寺，扫洒令净。
六群知，故驱起牵出。
因制。
①十七，律中：十七群语六群言：汝等是上座，当先敷。
彼报言：汝先敷，我何豫汝事？
十七群即先止宿。
六群往言：汝起去，随次坐。
报言：我先既语竟，不能起。
今已逼暮，但当共宿。
六群瞋不喜，强牵驱出房，彼高声言莫尔。
比房闻，嫌责。
四缘。
一、是僧春冬房。
以夏房入己，牵出犯吉。
二、先安止定。
三、作恼乱意。
四、牵出，犯。
犯缘中，初简三时。
春冬分房，有上座来，下座应避，非定属己，牵出数故。
夏房不尔①，稀故结轻。
①夏房不尔，四分三七·三：安居竟，客来不应移。
又僧祇二七·九：若安居付房已，上座来，不应令起之。
安居篇一二·一八引之。
律中：若自作、教人牵，随所牵多少，随出房，一切堕。
若牵多人出一户，多堕。
一人出多户，多堕。
若持他物，掷著户外，闭他户外，皆吉。
释中。
四分为二，初通示多少。
随所牵者，此约人也；随出房者，即约处也。
若牵下，别释多少。
并约出户明犯分齐。
文引两句，互明多犯。
准律，初、后出二俱句，文云若牵多人出多房，多堕；一人出一房，一堕，则四句备矣。
上约牵出犯重；若持下，明不牵犯轻。
律云若持他物出，若掷著户外谓弃掷也。
此是两相，不可连读。
闭户外者，因彼出外，不令入故。
僧祇：牵他出时，若抱柱、捉户、倚壁，一一堕。
若诃叱，随语一一离，一一堕。
若瞋蛇鼠，驱出，越；若云此无益物，驱出无罪。
僧祇，初明牵人。
牵出是身犯，诃叱即口犯。
一一堕者，不同四分约出户也。
若瞋下，次明驱畜。
十诵：若喜鼾眠，应起经行。
不能经行，应起屏处，不应恼他。
十诵中。
鼾，鼻声也。
据非驱逐，恼他事同；文制不应，违须小过。
五分：若降伏弟子而牵出者，不犯。
若将不喜人来，欲令自出，出、不出，吉罗。
牵下四众①，亦吉。
五分，初开折辱弟子，以慈济故。
若下，次制恼他。
不喜人，谓他所怨嫌者；出亦吉者，非驱逐也。
①牵下四众，多论：若牵比丘尼三众，突吉罗。
若牵比丘尼，淫乱心牵，摩捉者，僧残。
若瞋恨心牵比丘尼，能者，波逸提；不能，突吉罗。
律不犯者：无恚恨心，随次出；共宿过限，遣未受具人出；若破戒、见、威仪，为他举及摈、应摈；因此故有命、梵难驱出，一切不犯。
不犯有四，初开非意。
无恚者谓后至人。
随次出者即前住者，谓见上座来，自避去也。
共下，次开护戒。
若下，三、开简秽。
以此九人非同俦故。
四破中，阙正命。
因下，四、开难缘。
若不牵出，必致损已，故云因此。
前戒是俗处，不简净秽①。
此是僧处，故简秽也。
辨异中。
强敷不开秽境，故须明之。
俗处不简，寄他舍故；僧处须简，非同住故。
①不简净秽，若依伽论卷二，二戒无别，彼强敷戒及牵出戒，并云：贼住，本犯戒、本不和合、学戒沙弥等，突吉罗。
坐脱脚床戒十八。
十八。
佛在舍卫。
有比丘在重屋上住，坐脱脚床①，脚脱堕比丘身，坏身出血，仰面恚骂。
因制。
①坐脱脚床，律六云：坐不安庠，床脚脱堕。
多论云：凡比丘坐卧法，一切审详；不审详，必有所伤，兼坏威仪，突吉罗。
三缘：一、是重屋，二、脱脚床，三、在上坐卧，犯。
但标名列缘而不释者，末世事稀，若复委明，不济时要。
前后诸戒有略皆尔。
不知此旨，全迷钞宗。
然恐初学临文致壅，故略引释，余广如疏。
初缘重屋，平地非犯。
疏有四缘。
第二，云薄覆，明易陷也。
二、脱脚，律云：脚入梐。
三、坐卧犯者，广解唯卧①犯，今从戒本，坐卧齐犯。
律中若独坐床、一板床、浴床，坐者皆吉。
不犯者，若坐镟脚、直脚、曲脚、无脚床，若床支大，若脱脚安细腰，若重屋板覆、厚覆等，若板床坐，若脱脚坐，并开。
①广解唯卧，通释：广解文云若坐若卧，随胁著床，随转侧，波逸提，全同戒本，尚加胁著随结之相矣。
疏云：戒本通坐，广解唯卧。
毗尼教相，三处观量：缘起但坐，戒本通卧，辨相唯制胁著床而脚脱，故知坐卧，皆有犯也。
②钉钮，行宗云：安细腰者，即纽锁等。
用虫水①戒十九。
十九。
佛在俱睒毗。
阐陀起屋，虫水和泥，招讥，故制。
此中大意，过在违慈。
疏引光师云：重己所轻，轻他所重，深乖慈恻，故须急制。
①用虫水，多论：凡杀生有三种：有贪毛角皮肉而杀众生；有怨憎恚害而杀众生，而无所贪利；有无瞋害而杀众生，是名愚痴而杀众生。
如阐陀用有虫水，是谓痴杀众生。
此杀生戒，凡有四戒。
通释：杀生四戒者，用虫水、饮虫水、夺畜生、杀人是也。
具如论文卷六。
四缘：一、是虫水，二、知有虫，三、不作漉法，四、随所用，犯。
律云：若以草、土掷虫水中；若虫酪浆、清酪浆，若渍麦浆，若醋，有虫，以浇泥草；若以草土掷中：一切皆堕。
教人亦同。
五分：随用虫，一一堕。
律中，若以草、土掷水中，随河池中鱼虫，一一提。
释第四中。
初明虫水。
若下，次明诸浆。
律云除水已，若有虫酪浆等，则知余物皆制，不独虫水也。
酪分清、浊，余二可解。
戒本但明用浇泥草，今就广文互投皆堕。
一切下，总结罪相。
下引五分用水浇物，本律以物掷水，并计虫鱼多少为量，故云一一堕也。
问：此戒为约用水，为约虫死？
答：戒疏云：此不就损命中制，是深防制。
若彼命断，自依畜戒。
是知虫虽不死，计数成犯。
问：虫不可知，罪宁有数？
答：此据漫心，不论知数。
随用随掷，冥获多罪。
宿云转转，食云咽咽，衣云著著，例皆尔也。
若尔，忏悔如何陈相？
答：罪必可知，随数牒入。
不可知者，但云不忆，如后自显。
大集云：畜生身细，犹如微尘十分之一，乃至大者百千万由延。
释第三中。
初引经明粗细二类。
意显细虫，明须漉用。
十分之一，明其极细。
千万由延，示其极粗，如摩竭鱼、金翅鸟、蟒蛇之类。
僧祇：虫细者，三重漉；犹有者，舍去。
若用水者，日日谛视，无虫便用。
以虫生无定，或先无今有故。
五分：虫水者，漉囊所得，肉眼所见。
若用水，虫虫堕。
无漉囊①，不得半由旬行。
若无者，用衣角漉之。
次科。
僧祇，初护梵行，不可居也。
若下，明漉用。
或是元无，或曾漉竟，春夏朝中并应谛视。
五分，初示虫水。
虫取可见，即入制限。
多论：身子天眼观空中虫，如水边砂、器中粟，遂断食。
佛因制云但肉眼所见，漉囊所得。
文与此同。
故知大集微尘十分之一，教所不制也。
若下，次明用犯。
无下，三、制持行。
违此吉罗。
①无漉囊，彼云：听于半由旬内，无漉水囊行。
律不犯中：不知有虫，作无虫想；若虫大，以手动水令虫去；若漉水洒地；若教人漉者，一切不犯。
不犯中。
初开迷想，心不当境。
若下，次开手触。
若漉下，明顺教也。
覆屋过三节戒二十。
二十。
佛在拘睒毗。
阐陀起房，重覆不止①，屋便摧破。
人嫌，故制。
①重覆不止，律云阐陀起大房，覆有余草；复更重覆，故有余草；第三覆，犹复有余草在。
时彼作是念我不能常从檀越求索草，为更重覆不止，屋便摧破。
诸居士讥言沙门释子，不知厌足。
檀越虽与，受者应知足等。
四缘：一、自为己；二、自作，使人覆；三、至第三节①未竟，不去见闻处；四、至三节竟，犯。
缘中。
第二，戒疏无自作字，以但制看覆故。
疏云：何故看覆，无自覆者？
答：不看房成，有受用义。
自覆招讥重，故不许。
或可从缘起说，由使人作，因即制戒。
第三缘，若去见闻，互离，吉罗；俱离不犯，得房受用。
言三节者，若约缘起，②则是三重，覆已更覆，故致摧倒。
若据律文③，即约苫草以分节段，纵横皆犯。
五分，草、瓦、板等皆可为覆。
此多用瓦，应取纵横三行，即为三节。
如疏广之。
四中。
问：戒本过三方犯，此言竟者？
答：戒制指授，三节未竟，若去非过。
看竟即过。
此据看过，非三节过。
不犯者，注戒云：如上指授，远离见闻，即不犯。
①三节，行宗：言三节者，或云三重，如世茅庵；或云三行，如盖瓦屋。
未详西土覆屋之相，不可定约。
会正：节，重也。
疏云多论，此房是十三中大房，三十万钱，作成即崩，施主生恼等，如疏广之。
疏一三·六九：多论云：作房三品，上、中、下覆各自有限。
若中、下房，用上法覆，以珍重故，随用草作，一一皆提。
五分：若以草、瓦、版覆。
母论：泥故崩。
伽论：若以草、版、鸟翅覆者，过限不犯。
亦以轻耳。
及作房时，商度基陛材具，方可覆之，如多论也。
②缘起，律云：第三覆，犹有余草；更覆，房坏。
③律文，彼云：指授覆苫二节竟，至第三节覆不竟，至不见不闻处。
辄教尼戒二十一。
二十一。
佛在舍卫。
爱道请教授，佛令僧次。
六群次往①说世论，因制。
名中。
不差擅往，故云辄也。
①六群次往，律中：时般陀最为上座，阿难受佛次第差敕，三请，般陀辞曰：我唯诵一偈，云何为尼教授说法？
至三请，受敕。
六群尼闻言：此愚痴般陀诵一偈竟，更有何所说？
般陀往诵一偈竟，入第四禅定，默然。
六群尼各相向调戏。
时般陀知已，升虚空现通说法，自空中去。
次六群比丘往，唯说世论，所谓王者论、人民论、军马论、淫女论等也。
佛因白二，差有十德者。
四缘：一、不为僧差，二、集于尼众，三、说法教诫，四、言了，便犯。
缘中。
疏列五种，前加佛开说法、八敬，余四同此。
初不差者，律制白二僧法差往。
二中，疏云：简别房别说不犯。
律中：僧不差，说法、八敬，俱堕。
日非，吉罗。
僧祇：前三①、后二，此日去者，名为日非。
释中。
初文，前明教诫。
说法、八敬者，律云：非教授日说八敬，吉；僧不差，与说法，堕。
古师执文，谓日非、说敬，二吉；不差、说法，二提。
今师不尔，日非故吉，不差故提；八敬、说法，文中互列。
故知受差，日非，说二俱吉；不差辄教，二亦俱提。
如彼广之。
次明日非。
引僧祇者，律无文故。
前三者，彼云时未至也。
注中，后三日即十六、十七、十八。
后二者，彼云过时。
注中，去，犹至也。
二日，即二十九、三十日。
又云：无间黑白，中间十日当往。
①前三，注中与后三日全同也，前于教授正日，故云前三日；后于说戒正日，故云后三。
从所望而立前、后名，即黑月十六、十七、十八日；若依白月，初一、初二、初三是也。
此三日已后十日内，当往教授。
后二，此亦望说戒日前二日，望教授日后二也；即黑月二十九、三十，白月十四、十五日。
此二日，教授日已过，名日非，故云后二也。
②八敬，一、百岁尼礼初夏比丘足；二、不得骂谤比丘；三、不得举比丘罪，说其过失；四、从僧受戒；五、从僧出罪；六、半月求教授；七、从僧安居；八、从僧自恣。
又出疏上、钞尼众别行篇，委见本律一二·二八。
但德须具十，人行又希。
今但为略法，如删补羯磨。
次科，上明广法稀行。
今下，指略法如别。
十德①如说戒篇。
①十德，疏一四·四：一、具持戒行，二、多闻，三、诵二部戒本利，四、决断无疑，五、善能说法，六、族姓出家，七、颜貌端正，八、堪为尼说法令尼欢喜，九、非为佛出家被三法衣而犯重法，十、二十夏、若过。
通释云：善见一五，有八法者，堪教诫尼云云，广解。
僧祇明十二德，十诵明五法，五分具十法。
与尼说法至日暮戒二十二。
二十二。
佛在舍卫。
难陀僧差往教授已，爱道①重请，至暮。
尼出祇桓，还至舍卫，城门已闭，宿城堑中。
俗讥，故制。
疏云：本在僧寺②，因过方制，令往尼寺。
缘中可见。
①爱道，律中：难陀教授已默然。
爱道重请云：我等欲闻法，愿更说。
即为说已，如是至三。
难陀好音声为说，闻者乐闻。
至日暮。
②疏云本在僧寺，通释：律中不明因过方制，令往尼寺。
行宗：善见云：初为女人钝根故，尽听往僧寺教授；为人讥故，次开五人往；犹讥，始听僧往尼寺。
若作此释，甚有相妨。
前辄教中，备明差往。
若是初开，不应后列；若在前者，复曾被差。
进退难定，来学请详。
行宗意云：僧往初开，在是日暮戒中起者，不应日暮后列；若辄教戒在前制者，文中既曾被差，不应在日暮前，故云进退难定。
若依五分，尼来僧往，自初无在。
文云：若就比丘尼住处教诫，应语汝等敷座，我当往；若不得往，应在所住处。
六缘：一、是僧差，二、尼众来集，三、教诫说法，四、日暮，五、知想，六、说法不止，犯。
列缘中。
初缘，以不差者，但犯前戒。
律中：除教授，若受经、诵经，若问，若以余事，乃至日暮；除尼，若为余女受经至暮：一切吉罗。
释中两节。
初约法简。
若问即问义。
余事，离上诸缘，通收一切迁延及暮也。
疏云：余诵、受经至暮讥同，如何轻者？
以教授有法，集尼易，故重；余无摄法，故轻。
除尼下，次约人简。
亦具上四，略举受经。
文脱等字，注戒有之。
不犯者：教授尼至日未暮便休；除妇女已，为余人；若船济处说法，尼听；若与贾客共行，夜说法；至尼寺中；若因人请，值说便听者，一切不犯。
不犯中，且列六段。
初是顺教。
除下，次对男子，此开吉罪。
三、船济处，四、与客行，二并别缘，尼因听故。
五、至尼寺者，由本缘起，尼来僧寺，故有此开；若取后制，应非开也。
六、因人请，此亦僧寺，律云说戒日，来请教授人，值说故听是也。
讥教尼人戒二十三。
二十三。
佛在舍卫。
尼闻教授师来，出迎供给。
六群生嫉，云：彼无实，但为食故。
因制。
六缘：一、是僧差，二、情存为法，三、内心嫉忌，四、说为饮食，五、言了，六、前人闻知。
列缘中。
一、二与六并属所讥人，四即讥词。
不犯者：其事实尔，为供养故教授、诵经、受经、若问；若戏，若错，一切不犯。
不犯中。
初至若问，并约事实，为供养字贯通下四。
戏、错二种，非意故开。
与非亲尼衣戒二十四。
二十四①。
佛在舍卫。
乞食比丘，尼数请不受。
后得衣与尼，尼辄受。
彼嫌责②，数向人说，故制。
①二十四，律有乞食比丘，威仪具足。
有尼见生善心，便数请之，比丘不受。
后比丘得僧可分衣，持出祇洹。
彼尼方来入祇洹门。
比丘自念此尼数请我而我不受，我今宁可持此衣请彼，彼必不取，足以相报。
即请彼，彼辄受之。
故乞食比丘嫌责贪欲尼，数向人说，因制。
②嫌责，彼云：此比丘嫌责彼比丘尼，数数向人说言：彼比丘尼数数请我，以钵中遗余与我，而我不取。
我今宁可持此衣与彼比丘尼，彼必不受，足以相遗。
而彼便受之。
诸比丘闻，嫌责彼比丘，比丘何与比丘尼衣不舍而请耶？
世尊因制戒。
四缘：一、是尼，二、非亲，三、与衣，四、领受，便犯。
缘中。
疏有五种，加第三作非亲想。
初缘，多论①，尼三众同犯。
下作衣期行亦尔。
今宗必须大尼，小众但吉。
疏准浣衣戒，下二断轻。
第三中，疏云：文中不明尺寸。
而于过咎，大小俱提②。
①多论，文云：比丘与尼应量衣钵，波夜提。
又云：与式叉摩那、沙弥尼，同尼波夜提。
②大小俱提，通释：若依多论，应量衣钵，提；不应量衣钵、键等物，吉罗。
又云：非法色衣亦犯，可染作故。
律中：除贸易；若与塔、佛、僧者，一切不犯。
不犯中。
除贸易者，律云以衣易衣、非衣，易针、刀、缕线，下至药草等。
下与三宝，所为别故。
文略亲里，注戒具之。
与非亲尼作衣戒二十五。
二十五①。
佛在舍卫。
迦留陀夷为尼作大衣，裁作淫像，令众前②著，生俗讥笑，故制。
①二十五，律：迦留陀夷善知作衣法。
有尼欲作大衣，持来言：尊者！
愿为我作之。
答曰：不能。
问曰：何故？
答曰：汝数来催促故。
尼曰：我不催促，但随作竟与我。
答言：可尔。
即与裁之，作男女行淫相，作竟与尼言：此衣不得披看，亦莫示人，若白时到，当在尼僧后著行。
尼乃如教。
时见者大笑，爱道见已，速令襞之。
②众前，今注言令众前著者，前字合作后，注戒亦作后。
今案：众前亦顺。
具三缘成犯：一、是尼，二、非亲，三、随作，犯。
缘中。
戒疏有四，加第三自送遣作。
律中：随刀截多少，随一缝一针，皆堕。
若复披著、牵挽、熨治，以手摩扪，若捉角头挽方正安揲，若缘，索线，一切吉罗。
释三中。
初示正犯。
若复下，明余犯。
疏云：既作针刀，故随运结；余熨、摩等，方便但轻。
不犯者：与亲里尼作，若佛塔、僧作，若借著者浣染治还主等。
不犯有三。
上二可解。
借用治还，本非为作，相同异缘。
独与尼屏、露坐戒二十六。
二十六。
佛在舍卫。
迦留陀夷与尼各有欲意，在门外坐，居士共讥，故制。
四缘：一、是比丘尼，二、无第三人，三、在屏、露二处，四、共坐，便犯。
初缘，疏中作尼三众，除俗女不犯此戒。
第二，一比丘一尼，已外有人，名第三人，不简道俗男女，有即非犯。
第三缘，疏云：缘中①门外同坐，止是露摄；戒本明屏，故知双结。
准知屏、露合制。
①疏云缘中，通释：律缘起中云门外坐，戒本及广解中唯云屏坐故。
若依十诵、多论，一向局屏覆处制，女坐戒皆分屏、露二坐也。
十诵：屏处①相去一丈，堕；丈五，吉罗；二丈、若过，不犯。
僧祇：共一尼屏坐。
或尼请一比丘食，一尼共比丘坐，一尼往来益食。
益食去时，随一一堕。
比丘尔时应起语言②我欲起，莫令彼疑作非法。
若尼去者，不犯。
释四中。
十诵，丈尺三阶辨相，而不明露处。
准下女坐，一寻内堕，一寻半吉，二寻已上无犯。
僧祇明多罪义。
初句标示，或下显相。
初约共食以明犯相。
但令使尼来成第三人，去即结犯。
随彼来去，则有多罪。
比丘下，次明免过。
谓使尼去时，比丘恐犯，故先自起，欲令尼去。
①十诵屏处，现本列露坐戒中，恐是写误，所以者何？
多论七释露坐云：相去一寻坐，波夜提；相去一寻半坐，突吉罗；若相去二寻坐，若过二寻，不犯。
明知今文、古律在屏坐必矣。
通释：屏字传写误耳，应作露处。
十诵与尼屏坐及与女屏坐二戒，无说丈尺文。
岂一室内，可简远近哉？
故但约露处简之。
十诵一二·七与女露坐戒云：若比丘独与一女人露地共坐，波逸提。
相去一丈坐，波逸提。
相去丈五坐，突吉罗。
不犯者，若相去二丈，若过。
子注云：一本云相去一寻。
下露坐戒，钞云一寻等，即是引异本也，今记所引是也。
故知二处文，皆彼露坐戒文也。
又多论露坐戒文，正作一寻等，如今记。
②语言，彼云：不得默然而起，使比丘尼疑欲作非法事。
应当语言我欲起。
若比丘尼问言何以故起？
应答言：世尊制戒，不得与比丘尼共坐。
若比丘尼言尊者但坐，我当起，比丘尔时坐者无罪。
多论：比丘坐住屏覆处者，无惭愧处，可作淫处。
律中见闻二屏，如二不定中说。
若盲而不聋、聋而不盲，若立住，一切吉罗。
释三中。
初引多论，别示屏过。
以人不见，放逸无惭，思行淫欲，故以二过以命其处。
次引律文，通释三缘。
初释第三。
指如前者，烟尘暗黑名见屏，常语不闻名闻屏。
据此以论，未必覆障。
若下，次释二、四。
疏云：盲聋互有，不成全证，故吉。
又是坐戒，立故是轻。
不犯者：比丘有伴；若有知人，非盲聋；若行过倒地；若势力持，命、梵难者。
不犯有四。
初是同侣，二即俗人，此二皆谓有第三人。
三谓非意，四即遭难。
文阙病缘。
与尼期行戒二十七。
二十七①。
佛在舍卫。
六群与六群尼共行，人讥，故制。
①二十七，人讥，诸居士讥言无有惭愧，不修梵行，与比丘尼人间游行，有所欲便下道云云。
五缘：一、是尼，二、言许共行，三、无缘，四、同一道，五、度界，犯。
缘中。
准疏有六，加第四不离见闻处。
第二言共到某村城国等。
第三谓非伴行疑怖缘。
第五，村聚，随村分齐，众多界一一堕；空处，至十里堕；若减一村，减十里，皆吉。
律不犯者：不共期；若大伴行疑、恐怖处；若往彼得安隐；命、梵等，不犯。
十诵：开为尼负衣过险径。
不犯有四。
一、不共期者，疏云：除偶相值，或期不许，而不离见闻，皆不犯。
二、大伴者，律缘，众多比丘与众多尼皆欲从舍卫至毗舍离，以佛制戒，不与同行。
尼众在后，为贼所劫。
白佛，故开。
两众多人，故云大伴。
今一比丘多尼①亦开。
又疏云：行途迥远，招讥过大，纵多比丘一尼亦犯，要得多尼方开；坐处讥轻，有两比丘，即不犯位。
三、若往安隐者，如病等别缘，必须前诣。
四、命、梵难缘，文略力势被系，故云等也。
下引十诵过险，开意同前，但加负衣耳。
①今一比丘多尼，律文既云大伴行疑、恐怖处，即是一缘。
准此，若无难缘，多尼亦不开；纵有疑怖，一尼不开。
若有俗男，无难亦开。
故律戒本云：若与估客行，若疑恐怖，无犯。
行宗释云：估客男伴，无难亦开；疑怖难缘，无伴亦许。
与尼同船戒二十八。
二十八。
佛在舍卫。
六群与六群尼共乘船，人讥①，故制。
①人讥，彼律俱乘船上水下水，时诸居士共讥言：沙门释子，无有惭愧，不修梵行，与尼乘船上下，若有所欲时，住船岸边随意。
四缘：一、是尼，二、共期，三、同乘上下，四、入船，犯。
缘中。
准疏①有六，但于三中分出四、五。
三、同一船②。
四、顺流上下。
文开直渡，必约上下往来方结；又但取作意，才入即犯，不待船行。
第五，谓非直渡失济之缘。
第六，双脚入犯，律中一脚在船，一脚在地，吉罗。
准疏，俗女③亦犯。
①准疏，戒疏：六缘：一、是尼三众，二、共期，三、同一船，四、顺流上下意，五、无缘，六、双脚入船，便犯。
②同一船，多论：随尼多少，一一提。
若船有多白衣，期，无罪。
依四分，多尼止一提，又无俗伴开文。
③准疏俗女，疏云：所以不制俗女同船者？
答：必有船公为第三人，故不须制；亦可尼、女同制，俱犯提罪。
如律·房法中，时与俗女同船，佛言除直渡，故知不直渡者，是犯不疑。
四分·房舍犍度云：彼共女人上船，疑，佛言听直渡。
律中：除直渡；船师失济上下水者，不犯。
不犯中。
律云直渡彼岸也。
失济者，本为直渡，上下非意。
又云往彼岸不安隐，势力系闭，命、梵等，皆开。
食尼叹食戒二十九。
二十九。
佛在舍卫。
居士请舍利弗、目连食，偷兰难陀尼言是皆下贱人①，劝请调达，是龙中龙。
因制。
①皆下贱人，律中：居士办种种美食，敷好坐具，尼来见，问言：为请谁耶？
答言：舍利弗、目连。
尼言：居士所请者，尽是下贱人。
若先语我者，我当为请龙中之龙。
问言：何者是？
答言：提婆达、三闻多等是。
语之顷，舍利弗、目连已至，尼便语居士言：龙中之龙已至。
居士言：汝向者言下贱人，今云何言龙中之龙耶？
自今已去，勿复来往我家！
二人食已，往诣佛处。
佛问言：汝等今日受请食为充足否？
答言：食虽充足，我于居士家，亦是下贱，亦是龙中之龙。
佛问所以已，因制。
四缘：一、尼三众叹得食，二、知，三、受得，四、咽咽堕。
缘中。
第二知者，疏云：知是非法。
律云：赞叹者，谓阿练若乞食乃至持三衣，赞多闻法师持律坐禅。
食者，从旦至中所得食食，咽咽堕。
除饮食，得余䞋衣、灯油，吉罗。
释中。
本律，初明赞叹。
上二句即十二头陀，略举初、后三种，故云乃至。
赞下，四种名相可知。
次释食中，初明时食。
疏云：大小二食俱犯。
除下，明余物。
疏云：衣轻者，财重难舍。
灯油物微故也。
僧祇：除旧檀越。
乃至下食已，唱等供时，更有余比丘来，尼言更有比丘，施主言善哉者，不犯；若尼言此十二头陀者，堕；若言多与好食，平等与，不犯。
若言某甲徒众多闻精进，当通请一众，一切犯堕。
若言某甲众主精进，为是比丘故通请二十人，一人名赞叹，余者不犯。
若有叹食，不得舍去，当展转贸食。
若比座垢秽不净，不喜与贸者，当念此钵中食，是某甲比丘许，我当食者，不犯。
若言某甲尊者可常乞食者，不犯。
僧祇为七。
初句。
彼因长者见长老比丘，办食供养，尼为料理、往请、白时至、行食等。
比丘疑不敢食，乃至白佛，佛听除旧檀越。
此明元是旧识，非因彼叹而致请故。
二、乃至下。
彼云有唱供时叹，始下食时叹，初作食时叹，作食办已叹，有请时叹，此五并以更有至堕等文该之；今举二种，故云乃至。
前云更有比丘，非叹不犯。
复言此是头陀，正叹故堕。
三、若言多与非犯者，彼云此不名赞叹。
四、若言徒众并犯者，语通该故。
五、若言众主一人犯者，以别指故。
六、若有叹食下，恐别乞失时，方便开食。
初令对贸，次开心念。
许字连上读，指物多少之词。
七、若言尊者下，言虽通滥，而非叹美。
可，犹少也。
五分：若先不知，临食时言好与比丘食者，不犯。
五分中。
先赞不知，临食非赞，故皆不犯。
律中：不犯者：若不知；若檀越先有意；若无教化想；若尼自作；若檀越令尼经营；若不故教化而与食，不犯。
不犯中。
六种并以若字间之。
初是迷心。
二、不因彼赞故。
三、即想转，律云教化作无教化想。
四、五可解。
第六文误，律云不故教化而乞食与。
此中一、三属比丘，二、五属檀越，四、六属尼。
与女人期同行戒三十。
三十①。
佛在舍卫。
妇与姑诤，还毗舍离。
阿那律欲往彼国，此女为伴。
夫便逐及，那律被打，几命断。
佛因诃制。
①三十，时阿那律从舍卫欲至毗舍离，彼女问所向已，语言：我亦至彼国，宜将去。
答言：可尔。
彼夫还家不见其妇，问母，母言：与我斗竞，逃走。
夫速逐及，乃语那律言：何故将我妇去耶？
因打，几断命根。
那律坐道下，入火光三昧。
夫主见已，礼拜悔过。
因制。
十诵云迦留罗提舍比丘云云。
具犯同尼行戒。
指缘同前，但改初缘人女为异。
疏有①六种，加第五不离见闻。
又第三无缘，疏云无伴，然准律文不开伴援，疑彼写误。
今云无缘，对下不犯，不共期等。
①疏有，戒疏：六缘：一、是人女，二、共期，三、同道，四、无伴，五、不离见闻，六、随越界，犯。
律缘，以无学为教兴，尚被打几死。
何况凡夫！
故云：若村内一界行者，吉罗。
引缘如上。
圣人断欲，尚遭诬毁。
具缚凡夫，岂免讥责！
故下，显制。
律中，越村结堕，村中犯吉。
是则举步即制，足彰过深。
苦诫来蒙，理须谨奉。
不犯者：先不知若不共期；须往安隐；命、梵缘者。
不犯中。
初二句止是一缘，不知若三字写多。
律云：先不共期，须往彼得安隐。
疏云：开缘不期及难，故知共期，多伴亦犯。
不类尼中，以同法故。
下明二难。
力势系闭，文略不引。
施一食处过受戒三十一。
三十一。
佛在舍卫。
拘萨罗国无住处村，居士作住处，常供一食。
六群数受①，故制。
①六群数受，六群经一宿得好美饮食，便自念所以游行者，正为食耳，今者已得。
彼于此住处数受，居士讥嫌。
因制。
五缘：一、施主期限一食，二、知是，三、重过受，四、无因缘，五、食，便犯。
缘中。
初缘，疏作非亲①居士，则简亲也。
第四即下开病。
①疏作非亲，通释：本律无亲里开文，此依多论耳。
彼云：若福德舍主是亲里，不犯。
律中：开病者，离彼村增剧也。
不犯者：一宿受食；病过受食；若诸居士请大德住与食；若次第请与食；若水陆道断等，不犯。
不犯中五。
初句顺制。
次病过者，谓因病过受也。
若诸下，多人共留。
若次下，次第各请。
律中若多檀越，若儿女姊妹次第请住多日是也。
若水下，急难为阻，不可往也。
文略贼盗、虎狼等。
展转食戒三十二。
三十二。
佛至阿那频陀国。
因诸比丘先受大臣请，复受婆罗门浓粥①，往大臣家，不能多食，大臣瞋恨，为佛诃责。
后佛还罗阅城。
诸比丘先受乐师请，后居士施五正食，食已后赴先请，不能多食，遭瞋②，故制。
①婆罗门浓粥，律中：沙菟婆罗门五百乘车，载满饮食，经冬涉夏，随逐世尊，伺空缺日。
然人民竞供，不得设供，便白阿难言：我当以此饮食布在道中，令佛及僧脚蹈而过，则为受我供养已。
阿难往白佛，佛因听与比丘作粥令食，后当受时食。
因说粥五利，文云：食粥有五事：善除饥，除渴，除宿食，大小便调适，除风患。
浓粥者，文云：以草画之不合，不得食。
初大臣家缘，但诃责已，云如法治，而未制戒，至后乐师时方制戒。
②遭瞋，乐师手自行食，诸比丘言：止，止，勿多著食。
居士怪问，即答以向事。
乐师瞋恨言：我以信故，以一年所出物，用办种种美食，汝等既受我请已，云何食他食而不食我食耶？
即留肥美食，止与羹饭云云。
十诵①云数数食，五分同之，僧祇云处处食。
总一明判云背请戒。
会异中。
四律三名②，无非重食。
今云背请，乃是相传，于义易显，故云明判。
疏云：随俗③取解，亦无过也。
①十诵，一二。
彼释云：数数者，食已更食也。
②三名，本律一四：展转食。
更加前二，故三也。
③疏云随俗，行宗：问：何不依律而从俗者？
答：若依律名，摄相不尽。
如背前向后，更往前家，可如诸律；若直背前，亦成正犯，则非展转、处处等义。
但云背请，理无不收。
五缘：一、先受五正请，不问道俗、亲非亲；二、食境堪饱足①；三、无缘，谓病等也；四、更异主②受正食；五、随咽，便犯。
初缘。
疏有四句，初、前后俱正，提。
二、前正后非正，吉。
三、前不正后正，四、俱不正，并不犯。
三、云病等者，具如不犯中。
五、随咽者，疏云不待饱也。
①二、食境堪饱足，疏有四句：一、前后俱足，提；二、前足后不足，吉；三、前不足后足，不犯；四、俱不足，亦不犯。
②四、更异主，虽正食同主，及已食僧食，不犯背；虽异主不正食，但吉。
疏云：若受请已，自食浓粥，自食己食，或食僧食，彼生恼微，不犯背罪。
先许后违，但犯吉罗。
律中：请有二种，若僧次，若别请也。
食者，饭、麨、干饭。
僧祇云：初出釜，画不成字，是非正食。
释初缘。
正请中，初引二请，通皆有背。
次明食体。
五正列三，不存废教②。
稠即浓厚，合上成四。
下引僧祇，简上稠粥。
物虽一体，浓薄分异，取初出釜，不约凝涨。
①麨、干饭，麨，律一四音释曰：尺沼切，干粮也。
善见一六云：麨者，粳米麨，粟米麨，麦麨。
多论音释云：麨，炒糗也。
干饭者，善见云：干饭者，若粟作干饭，或粳米作，或麦作，日曝令燥。
②不存废教，鱼、肉，是废前教。
涅槃制断故，律具列之。
通释云：四律五论，皆列鱼、肉，彼似不须涅槃之制。
今之所宗，终穷之所归，序中当第六师也。
僧祇：若到俗家，言阇梨今日我家食，即名请处。
若作食未熟，欲往他家，应白已去。
不白去者，至彼得正食，犯二堕：一、不白请家，二是背请。
大同四分。
释背中。
僧祇有二，初明前请。
若作下，次明结犯。
不白请家者，犯后四十二戒。
又律云：病者不堪一坐食，令足。
施衣时者，十二月中随有衣食，请处开背。
若一日受众多请，自受一请，余者施人，言：长老我应往彼，今布施汝。
若不者，背前家①，咽咽堕；背后家，咽咽吉。
五百问云：若主人嫌代去者，不得。
释第三。
初科有三。
初释病缘，律因病比丘不得随病食故。
次释施衣缘，律中一家单食请，一家衣食请，佛开背前。
又律云自恣竟，无衣一月，有衣五月。
又云若复有余②施食及衣等，此明兼施，不限时与非时，故云十二月也。
若一日下，明舍请。
初示舍法，若不下明犯相。
引五百问决上可否，主嫌，不舍，亦应成背；准前六念，开心念舍③。
①背前家，律云：若比丘不舍前请，受后请食，咽咽波逸提。
不舍后请，受前请食，咽咽突吉罗。
②有余，本云有余时，谓一月、五月之余时也。
③心念舍，心念舍辞者，注羯磨云：我某甲比丘，今朝檀越施与正食，回施比丘某甲，檀越于我不系，我当食。
资持云：回施某甲者，漫指一人，但自离过，不必人往。
十诵、多论：前家不得随病食，背至第二、第三家，渐渐食至日中，不得到第四家。
次科。
彼宗开病，限至三家①，但开背二。
若容更背，恃开无节，教缓机慢，故不得四也。
①限至三家，十诵云：病比丘应受一请，不应受二请；若一请处不能饱，应受第二请，不应受第三请；第二处不能饱，应受第三请，不应受第四请；第三请处不能饱，应受已渐渐食，乃至日中。
多论同此，文中准第三请处不能饱，乃至日中之言，似不限第三家，然钞、记意不开第四家，此准节约，抑缓慢耳。
律不犯者：病时，施衣时，若舍请，若请与非食，或不足，或无请食，或食已更得食等，不犯。
不犯中七，前三如上。
第四，注中，粥谓出釜稀者，余则枝、叶、细末等。
五中，注云少者，犯取境足故。
第六无请，岂得有犯。
七、谓前后重食，乃可犯足，而不犯背；必不坏仪，足亦非犯。
律又云一处前后食，谓同主异食，非背可知，文中不出，故云等也。
别众食戒三十三。
三十三。
佛在罗阅祇。
提婆教人害佛①，教阇王杀父，恶名流布，利养断绝，乃与五人别乞。
因制。
释戒名者。
谓能别之人，食处成众，以众别他，不共同味。
若取语便，应云众别。
然据所别，非不通众，但犯由能别，故独彰名。
又能唯约众，所通众别。
委如本疏。
①教人害佛，律破僧戒中，提婆从阇王求人，二人、四人乃至六十四人，即遣此人众害佛。
彼等往，遥见佛诸根清净，有自在神力，见已还生善心，受归戒还。
提婆遂往耆阇崛山，执大石遥掷世尊，云云。
五人者，律云：提婆达多、三闻陀罗达多、骞驮达婆、拘婆离、迦留罗提舍。
然别众食，准此律文，但明别请①，不论不集。
故文云：但请三人食，我等不得别众。
若依缘起，则明乞食。
故文云：为摄②难调人，自结别众。
若依多论，明界内不集。
亦明别请、别乞有不集者，僧次亦有不集。
约相中。
初科，本律有二。
初约广解③明别请，即开缘文。
佛初未开，比丘凡有他请，皆用此言对之，如钞所引。
至后白佛，故有七开。
若依下，次约缘起明别乞。
难调人即召提婆，明佛制戒，为摄彼故。
多论具三，皆论不集。
初句总标。
亦下，别列。
上云亦明者，亦前律文。
下云亦有者，亦上二种。
①但明别请，律明七种开缘中，并有别请，俱皆语言但请三人食，我等不得别众食是也。
不论不集者，如多论明虽僧次来，但使同界不集，又名别众，本宗不论之也。
②为摄，破僧戒律文云：时世尊以无数方便，诃责提婆达已，即告诸比丘：自今已去，不得别众食，听齐三人食。
所以然者，有二事利故，为摄难调故，为慈愍白衣家故。
何以故？
恐彼难调人故自结别众，以恼众僧。
③初约广解，记分文为二段：一、约广解；若依下，二、约缘起。
通释云：或可初约此戒律文，二约本缘起律文。
何以作此释？
谓有二由故。
一、初文尚是今戒缘起中文，而非广解文故；二、后段钞引缘起文，是破僧戒本缘起文，而非今戒中文故。
今分三相。
各明犯缘，引据证别。
分相解中，总标。
云各明缘者，三位各具七缘，如下所列。
引据证别者，即下多、见二论辨三相不同。
初明僧次七缘：一、有施主；二、是僧次请；三、五正食，在时中；四、食处成众；五、知界内有善比丘未食，不集；六、无诸缘；七、咽咽犯。
僧次中。
初科。
且据僧次，余二例同，但改第二为异。
多论：若施主就僧界内二处设食①，应布萨处请僧，或送一分食②。
自处不须展转。
若聚落界内无僧界，二施主各请四人已上，二处食，应打犍槌，互请③一人，互送一分食。
更有异比丘④入，亦更须展转。
或先僧次，后成别请，有客遮不许入是。
若不遮，虽先别请，后成僧次。
如上立法，此明僧次。
次科有二。
初明僧界开法。
须布萨处，即知法者所居。
以布萨是摄众之法，请彼一人，则表众集。
自处不须者，即彼二处不相请送，与下俗舍不同。
若下，次明聚落。
初明作法，加打犍槌。
僧界人多，不可作相，但有二法。
更下，明重作，以后来者，复成别故。
或下，明互转。
如后广之。
如下，结示。
①二处设食，通释：二处者，布萨处之外，别有二院耳。
此谓一家施主，二院各请四人已上僧次设食也。
不明作相者，既布萨处请僧送食，即是作法故。
自处不须者，既布萨处请僧，即表众集，故更不须也。
或可二施主于二处，各自设僧次请，亦通。
若聚落下，下文更明。
②一分食，彼接云：若不请一人，不送一分食者，波逸提。
若二处、三处亦如是。
若各至布萨处，僧中取一人，若送一分食，则清净。
③打犍稚，互请，问：打犍稚已，更复作请送，或又随一成耶？
答：依下所明，或单明打稚，或但说请送，准知随一成耳。
④异比丘，彼云：应如法入，乃至一人，若不互请及送食分，食者，堕。
若遮不与一人食，亦波逸提。
言别乞者。
善见四句①：一、四人同乞，或别乞各不相知，同一主故，同时受食，犯。
多论：若四人各自乞食，共在一处，亦无有过。
以非一家故。
别乞中。
见论四句，且引初句，余三如后。
多论各乞同处，反明同乞异处成别。
①善见四句，彼具云：云何从乞得罪者？
有四乞食比丘，或坐或立，见优婆塞，语优婆塞言与我等四人饭。
或一一人乞，言与我饭，亦如是。
或俱去，或各去，一时受食得，是名从乞得罪。
文但齐此，外无说别乞文。
四句者，以义分耳。
同乞等，准论，不论同去、别去，同乞、别乞，但同一主同时受，同时食，犯。
别受别食，不犯。
四分亦尔。
若别①请人。
应令作法，门外唱令，但得一人，即名清净。
若不作法，界内无人者，一切僧犹得遮食不清净罪。
若准此言②，未假界内不集；必若尽集，亦结其过。
故文云：别请四人在僧中，次第并坐受食食，不与僧同味，咽咽皆犯。
别请中。
作法即鸣钟，唱令召夏腊等。
遮食罪准理是吉③。
若下，约集明犯。
准上界内无人之文。
下引文证，同坐异味，亦即集犯。
①若别，多论七，取意。
咽咽皆犯者，本文无咽咽二字，以本宗意加之。
②若准此言，意云：文既云界内无人，尚得遮食罪，准之，未必假不集结犯。
纵若尽集，遮食而不同味，亦结其罪。
当知不作相而遮食方犯，不依集不集。
纵尽皆集，遮食不与，还同不集；若作相不遮，纵界无人，亦同尽集。
迷者执文，但谓不集结犯，故钞且决之。
③准理是吉，意云：别众食犯堕，必依食处成众，而有所别人。
今既无人，故不应犯别众堕。
但有遮他意，而不作相，故理可犯遮食不清净吉耳。
然依下义决云门外有比丘不许入者，设后食时无人，亦犯堕云云。
今亦尔，既于本界遮他，别请已；若不作法，设界内无人，亦可犯堕。
即知遮食边但吉，受食时犯堕。
准此以言。
僧次一种，唯局不集结罪；乞食、别请，若集、不集①俱结。
准决中。
总断三位，不集皆同，集犯有别②。
僧次若集，则无有过；余二集犯者，别请如上，别乞准同。
①集不集，此约遮食不作法，若作相不犯，即次上文云别请人，作法得一人名清净云云。
又云：若不遮，虽先别请，后成僧次。
不集，犯，可知。
集亦结者，界无人，同尽集，然不作相，亦结堕故。
若界有人尽集，或乃至召一人同味，无犯故。
②集犯有别，通释：僧次本如法，故同界无余人，虽不作相无犯。
故多论僧次中云：若都无疑心，若打犍稚，不问有无，一切无罪。
若别请本非法故，若不作法，设界内无人，亦犯。
故多论别请中云若不作法，设界内无比丘，故有遮食不清净云云。
界内无人，即同尽集。
愚按：别众犯堕，但约同界有人。
准上记判，若界无人，唯可结吉；别乞集犯，多论无文，故记云准同。
今更约缘随相总明，令人识知，由过常有。
次重释中。
标云约缘者，即上七缘。
文中但释五种，三、七易解故。
令下二句，出重广之意。
初有施主。
四分、多论，不问道俗，皆名施主。
即明僧食无别众罪。
故多论①云：若取僧食别自受啖，不与僧同，或遮客僧，或不作相，是盗僧祇，非别众罪。
广如上卷。
初中。
前明拣滥。
今世有人，一概但云别众，不知僧食自犯重盗；又有见将异味在众独啖，便言别众食者，事虽非理，名教天乖，不可滥也。
故下，引证。
僧祇翻众，即目常住众物耳。
上卷即僧网中。
①多论，第七，二、二一，两处取意。
二、别僧、别乞、别请三种。
第二缘。
标云别僧者，即如下云施主别请僧次四人是也。
但不定名，故云僧次。
先明别僧，即是僧次。
五分：僧次请者，凡夫、圣人、坐禅、诵经、劝佐众事，并为解脱出家者，得入僧次。
唯除恶戒人。
若言次第上座者，是僧次摄。
又不知齐几为上座，佛言：上无人者，皆名上座。
以法取人，或言禅师等，是别请。
若言禅师十人，便除法师、律师。
甄简异故，不名僧次。
十诵①善生中，以罗汉法请人，不称名字，犹名别请，为佛所诃。
如讣请法中。
僧次中。
五分为三。
初、简能受人。
文列五种，并堪预数，不可拣择。
除恶戒者，疏云僧次一种，必以净戒为先；微犯宪章，不令受利等。
若下，二、示僧次法。
又二，初正示。
以下，显非。
以法取者，虽不定名，简其所学，即非僧次。
此谓虽通而别，非平等故。
十诵下，三、引文证。
彼云：有人请佛五百罗汉，佛言：不名请僧福田。
若能于僧中请一似像极恶比丘，犹得无量果报。
与下增一意同。
如下，指略，即下卷赴请篇。
①十诵，五一，七、八页，鹿子母别请缘。
多论：若施主长请比丘，或作日限，先随意请人，各使令定。
至初集日，先无别请，一切无遮，大善无过。
不能无遮，应打犍槌，众僧集已，先别请者且住一处；劝化比丘，若施主，应立高处举声大唱六十腊入，若多若少，但得一人，即名清净。
乃至唱到一夏及沙弥等，若都无者，亦名清净。
若初日不唱，应日日唱，如初日法；若初日唱讫，若遮不遮，一切无过。
若不作此二法，若食时有遮，界内比丘乃至一人，此一切僧得别众罪；设界内无比丘故，有遮食不清净。
若九十日请，或长请，如初日唱；九十日夏讫，施主设有续供一月半月，即前唱法为清净，不须更唱。
唯僧房卧具，九十日竟，日日唱，不者得罪。
别请中。
初科，初至不清净来，明初请法。
二、若九十日下，明续供法。
初中复二，初明先请。
长请谓不限日也。
至下，明来集，初明无遮尽集。
先无别请者，谓长请之外，一切普设，无别召者。
则二日已去，纵遮无过。
不能下，次明有遮免过。
不能无遮者，食不足供也。
劝化比丘，即是门师①。
言六十腊者，趣举多者为言。
乃至者，五十九下，次第减唱。
言都无者，虚唱成法，为免后患。
若不下，明违教结犯。
有无皆罪，文相可知。
二法②即打槌、唱腊。
次续供中。
即前法者，以相续不绝故。
僧房等须唱者，准似夏初，四事皆唱。
食味是通，唱法亦续，故不更唱；房舍别属，期限已满，故须别唱。
①即是门师，讣请篇记云：俗人咨禀，谓之门师；俗家之人，即门徒也。
②二法，东野：记有二解，恐不可乎。
今谓一切无遮、唱令，此为二法乎。
济览：虽此释通而少疏，所以者何？
既云不作二法，指一切无遮不可言作。
今案，记前释为正欤。
若施主就僧界内作食，堂舍不容，次第出，在异处食亦得。
若大界内有二处僧祇，一日中二处俱施食，布萨处无过；不布萨处，不请布萨处一人，不送一分食者，此僧犯堕。
若施主别请僧次四人，入僧布萨界内食，或将食入界，别请比丘，应布萨处请僧次一人，若送一分食。
若二处、三处亦尔。
自处不须展转取人送食。
设请人送食已，外有异比丘，若遮不与食者，堕。
若不尔者，三人已下各各异处食，得。
若作意请僧中一人，忽忘不请，在前作一分食，置上座头，送与彼僧。
若道界远者，先取食次第行之。
二就界中，文有三节。
初明食一处异，味同不犯。
二、若大界下，明一界两院，布萨有无，请送须不。
三、若施主下，明俗士将食入界请僧之法。
初明僧次。
虽不拣择，而人数有限，故云别请僧次。
或将下，明别请。
初示作法。
自处不须者，谓二、三处不互送也。
取字合作请。
设请下，明遮后成犯。
若不尔下，方便离过。
若作下，迷忘开法。
僧中即布萨处。
置上座头者，表属彼僧，示欲送往。
若道远者，彼云：相去十拘卢。
取食次行，表送彼僧故。
若聚落界内虽无僧界，设二檀越请四人已上于二处食，应打楗槌，互请一人，互送一分食。
若有异比丘应入，乃至一人。
若不互请送食，皆堕。
若遮不与一人食，亦堕。
假令一处，欲如法者，应好隐悉知聚落比丘有无，不疑者，得；不尔，应打楗槌。
不打者，知有一人不来食，犯堕；疑有，吉罗。
若不疑心，若打楗槌，不问有无，一切不犯。
三、聚落中。
初明二处互送，文大同前。
假令下，次明一处尽集。
初明集法；不打下，明违犯。
若不下，开不犯。
问：上云别请，界中无人亦犯，今云不疑，有亦无犯，何耶？
答：彼有遮心，故不同此。
或先僧次请，来有客比丘遮不听入，即成别众。
或先别请，有客比丘来，比丘教化勿遮，即成僧次。
不能不遮，乃至唱一人入等。
四、互转中，初转僧成别。
或下，转别为僧。
并从后断，俱失本名。
善见①：别乞四句：或四人一时乞，或别别乞各不相知，而同一主一时往受、食者，犯；二、各各去，一时受，各处食；三、各去，各受，各食，不犯；四、或别乞，别去，一时受、食，犯。
三、明别乞。
善见四句，即以去、乞、受、食②四事互论同别，但语有省略，下随足之。
初句。
同乞别乞，并须兼去，以一向同乞，犯相易知，故此双标或同或别。
而下，明受时、食处，此二皆同。
次句。
合有各乞，则具三别，唯有受同。
注中辨异者，论据受同，异处亦犯③；律约共处，不共故开。
今须依律，故此句中略犯相也。
第三，合有各乞，隐在去中，则四种皆别。
第四，二别二同，四种皆备。
①善见，善见四句，钞文省略，今约义出：一、一时去，一时乞，一时受，同处食，堕；二、各去，各乞，各受，各食，不犯；三、一时去，一时乞，异时受，各处食，不犯；四、各去，各乞，一时同主受，一处食，堕。
后二句中，或一处受，异处食，不犯，食处不成众故。
或异处受，同处食，不犯，各食已分故。
然准论虽出去、乞犯，唯约受、食二时论之，故今除去乞，唯约受食，更出四句。
从异主受不犯今戒，故但约同主列之。
一、同一主一时受，一处食，犯堕。
二、同一主异时受，异处食，不犯。
三、同一处受，异处食，不犯。
四、同主异时受，一处食，不犯。
②去、乞、受、食，准论不问去、乞同异，但同一主，一时受，一时食，成犯。
若别受，别食，不犯可知；若别受，一时食，亦不犯；若一时受，别食，论不明之，理可非正犯。
论中但明同去别去，同乞别乞，同受同食，而不明别受别食，今钞约义分四句耳。
问：同一主前后各受，同处一时食，可亦犯不？
答：准下，不犯，各食己分故。
③异处亦犯，善见四句，如前已引。
通释：彼中不分四句，今准作耳。
初、四二句，正见文中，第三句反显易知。
然第二句，论文不见，故钞不明犯，且准四分显不犯，然记云亦犯，恐非文意欤。
义云：僧次请人至请家已，门外有比丘，不许入界内者，变为别请。
设后食时无人，亦犯堕。
若门外僧与家内相去六十三步外者，食时，外僧乃名别请别众，不名僧次别众。
义决中。
上引多论变僧为别，不约界内无人，故此决之。
初决犯，若下示名①。
①若下示名，问：如何示名？
答：僧次人初至请家时，遮门外人，故僧次变为别请。
故后食时，所遮比丘，纵在六十三步外，家内僧犯别众。
然初来时，是以僧次人，或疑为僧次别众，故特示名，而云名别请别众等。
若僧次者，对界外人，不名别众。
四、食处成众。
善见：要别请四人，俱受，成众。
即座上一比丘覆钵不食，待余三食竟后一人食，不犯。
四分：若二人三人，随意食。
四人若过，应分作二部，更互入食。
释第四缘，明众中，初科。
善见、四分大同。
二部互入者，前后两众不满四故。
多论：三比丘一狂心，三比丘一灭摈。
三比丘在界内，一在界外。
若狂、摈二人，不落僧数，虽四不成；异界①不相足数，不成别众。
故须知是好比丘。
次科。
多论，先列三相。
若下，释所以。
狂、摈体相非僧。
异界缘隔不足。
故下结示。
但收上二②，或可相乖，亦名不好。
问：睡、定等人，成别众否？
答：亦应不成。
论中更列乱心、病、坏心人、比丘尼二众、沙弥、界外③、定中，皆非犯。
今略举狂心以摄缘差，灭摈可收体秽，异界则摄相乖。
①异界，通释：准足数篇，非谓遥在界外取足屋内三人。
此谓在界畔，四人并坐，三人所坐地在界内，一人所坐地属界外。
故虽四人并坐，不成别众，界外故。
②上二，狂心、灭摈也，谓此二不好比丘也。
相乖亦不好者，三业乖违，谓坐、立不同等也，即界外是也。
③界外，三比丘在界外，一比丘在界内。
定中，彼作空中。
④露地申手外，露地申手外者，若在屋内，相去百步，亦名同处。
若在露地，三人并坐，一人在申手外，不名食处成众。
多论：或食僧食，若施主食，各取食分，虽四人已上，于别处食，或共一处食，不犯别众。
若四人各自乞食，于一处食，亦无别众。
律结犯者，据一家并乞，四人一时受食。
必前后各自受分者，得，由自食己食也。
辨处中。
初科，引论。
前明僧、施二食。
僧食无别，于义可解。
若施主食，准下亦须前后异时。
若四人下，明别乞。
律下，会释不同。
以律缘起，调达五人别乞而制故。
初示律结犯。
必下，决论不犯。
两文互现，义不相违。
又有①四句。
一、食主是一，尽集无过。
二、食一处二，彼此乃异。
以食味同故不犯。
若界内更有余比丘，二众俱犯。
三、食别处一。
如僧②尽未食僧食，或有施主食，有一施主别请四人在僧中并坐受食，不与僧同，咽咽犯。
若彼四人，先取僧中一口食已，后得益无犯。
四、谓食别处别。
彼此二众互请一人，互送一分食；不者，二俱犯堕。
料简中。
初句，尽集者，即食处俱一。
第二句者，如前堂舍不容，出外之类。
第三句，初示犯相。
僧尽集者，谓处一也；不同味者，即食别也。
若彼下，明开法。
得益，谓同益食故③。
注约露地释上并坐，覆处更远，亦名处一。
第四句，可解。
①又有，出卷七。
又同卷一九云：檀越食，若一切共一处食，大善。
二、食已下，若界内已下，皆取要。
②如僧，彼云：若食僧食、檀越食，有异檀越别与四比丘食，四比丘在僧中并坐受此食食，得别众罪。
若四人先取僧中次第食，后得益无罪。
③同益食故，谓一众通同益食故，然依钞文，似但别请四人得益。
五、界内不尽集。
五分：若请比丘僧，应比丘、沙弥往。
若请二部僧，五众应往。
第五缘，释中，初科。
五分即约僧次，施心无择，普召为言，以下三众同福田故。
多云：凡别众食，必于界内。
言界者，谓众僧结界、聚落界、家界、旷野处一拘卢舍界。
此诸界内，不得别食、别布萨。
若僧食竟，有客比丘来，檀越与食，四人已上无罪，以僧食竟，不合同味，无乖别过。
若僧未食，客来入界，受檀越食，咽咽成犯别。
狂痴、灭摈比丘，及沙弥，无犯。
上沙弥等三人非别众；若不与僧食，是盗僧祇。
若沙弥是僧次请来，则免四比丘已上别众罪，俱福田故。
对界中。
论文初列四界，不出作法、自然。
聚落有二，如结界中。
家即村舍，亦属聚界。
旷野即兰若，一拘卢准论二里。
道行、水界，文虽不明，义须准说。
但有难兰若，则非所论。
别布萨者，相因而引，非此中意。
若僧下，辨成犯相。
初明所别食竟无犯。
以前僧必无重食之理，故云不合也。
若僧下，明未食结犯。
下文简境，且列三人，如向备引。
注文两节，初通示三人不障僧食。
恐谓非别，不与食故。
其中灭摈，财法虽亡，然体犹存，除余僧施，尚沾食分。
若下，别示沙弥。
以别虽无损，而集则有益，即前唱法乃至沙弥是也。
四分、诸律，并云别请、别乞故犯。
多论别请、别乞如律，又加食处不集。
虽僧次来，但使同界不集，又名别众。
明三位中。
初示诸部止有二种，次明多论复加僧次。
注指上者，前文广引。
问：戒初已列三位，何以重明？
答：前文但标所出，此明三位通有不集，故不同也。
善见五种足四不犯：一、不请足四，施主别请四人，一人不去。
主人见少，临中见一比丘，即唤与食，是名僧次。
二、乞食足四，亦以别请，一人不去，临中乞食比丘至，依次与食。
三、沙弥足四。
四、钵盂足四。
五、病人足四。
并非别众，得食。
第六缘中。
初引善见五足。
前二乃是转别成僧，故免别过；下三并谓众不满四，非别可知。
第五，注中，恐滥病时，故特简之。
以病但开己，狂等开他故也。
律中，不犯开七缘。
一、病时①者，下至脚跟劈。
善见云：砂土入中不能行。
本宗七缘。
一、病缘中。
且举至轻，以摄余重。
劈，普激反，分裂也。
疏云：身抱患恼，若不开别，无由济命。
①病时，律云：诸病比丘有请食处，不得随病食及药；有美好随病食及药，畏慎不敢受。
佛言：听病比丘受别众食。
二、作衣①时者，自恣竟，无迦絺那衣一月，有则五月是也②。
二、作衣中。
一月、五月者，与后五分衣时③何异？
今准疏释前云：作衣延久，恐废正业。
释后云：衣时通给，为补夏劳。
故知虽并时中，而前约制造；后通时内不作皆开。
①作衣，又云：诸优婆塞作念言：诸比丘迦提月中作衣，恐不得食，疲苦。
彼来请，明日受我等食。
诸比丘白佛，佛言：听作衣时，受别众食。
②五月是也，通释：依今钞，似通开一月、五月；然准疏中，一月、五月标作衣时节耳。
依实唯局作衣间，正可开之。
律云下至一缝，善见云乃至安纽等，故下衣时方开一月、五月也，是安居五利之一故。
多论云：作衣者，不问应量不应量衣，一切尽听。
若作衣时，食难得者，听别众食；易得不听。
③五分衣时，问：本律四三迦絺那衣法中云：五事因缘。
受功德衣已，得五事。
何等五？
得畜长衣，离衣宿，别众食，展转食，食前后不嘱入聚落。
衣时开，已出本部，何假他部立耶？
答：按彼直出戒本，此无出戒本，故引彼欤！
三、施衣①时者，如前背请戒。
第三。
前云：十二月中。
随有衣食请处开背。
二戒缘同，故略指耳。
疏云：施衣不受，后须难得故。
①施衣，又云：有一居士欲施食及衣，来请诸比丘。
佛言：听受施衣时别众食。
道①、船②二行为四、五二缘者，下至半由旬内来往上下是。
四、五，道、船二行。
云下至者，示极小量，已上皆开，减应须制。
疏云：道、船途路多有留难。
①道，又云：众多比丘与诸居士往诣拘萨罗国共同道行，乞食。
后伴，为贼所劫。
诸比丘白佛，佛言：险道中行，听别众食。
②船，又云：众多比丘与诸居士乘船，而去乞食，后船为贼劫。
佛言：听乘船时别众食。
六、大众集①者，食足四人，长一人为患是，乃至百人长一人为患。
此谓俭时，东西二家各设食供；东家成众，西家一人。
由食处成众，西家一人本是别患。
丰时则有，俭故开之。
又供具限约，不许分送，外乞难得，俭故开成。
六中，初科。
四人、百人，此谓能别，必须满众。
长一人者，此谓所别，未必多人。
能使彼众皆犯别过，故云为患。
此以本犯反释开意。
但语意难晓，故须注释。
初约俭开示相。
又下，释成开意。
言限约者，谓施家物少也。
乞难得者，明比丘不可避也。
疏云：食少人多，不开送故。
①六、大众集，又云：众比丘从拘萨罗国游行，诣一小村。
诸居士念言众僧多而村落小，不得饮食，各来请之。
佛言：听大众集时别众食。
今京辇设供，每有不依疏僧，阗𨸌门首。
请家拒闭，不令辄进。
大德英达，安然坐食。
知外有僧，不思命召。
亲见其事，过深鄙俗。
望诸行者，见闻敛迹。
五分云门外有客比丘不得入者，乃至语往本寺取食等。
广如讣请法中。
次科，初叙过。
京辇即京兆府。
不依疏僧，非名请者。
阗，音田。
，音噎，谓隘塞也。
亲下，诃诫。
遮客独啖，下流所为。
况僧海同和，反自安忍，故云过深。
敛迹谓掩其恶迹，勿复为之。
五分下，引证。
彼云应语主听入；若不许者，始令往寺，故云乃至。
七者，沙门施食时，谓在此沙门释子外，诸出家者是也。
七中。
律缘瓶沙王妹有子，于外道出家①，诣僧坊设食。
故佛开之。
疏云：将化入道，故开受供。
①外道出家，律接云：语瓶沙王曰：我欲出家。
王言：欲于何处出家？
答言：欲于尼犍子中出家。
王言：与我沙门设饮食否？
迦罗报言：竟不设食。
王言：汝往设食。
即往白言：愿受我请。
佛言：听沙门施食时别众食。
又准论中僧次不犯，五分衣时，都合九缘。
他部缘中。
疏：问：律明作衣，已是开限，何用衣时？
答：据本受意，有长短①也。
文云下至一缝者，极短也。
①长短，行宗：衣时则一月、五月，受利时长；作衣则随得衣财，受作时短。
增一云：师子长者别请五百罗汉。
佛言：不如僧次一人，福不可量。
因说如饮大海，则饮众流。
师子言：自今已后，当不别请。
佛言：我亦不令别施，以无有福。
师子便平等施，亦不言此持戒犯戒。
佛赞：善哉！
平等之施，获福无量；平等施者，施中第一。
贤愚经：以㲲施佛，佛让与僧。
义意同此。
正使将来法垂灭尽，比丘畜妻挟子，四人已上，名字众僧，漫请供养，应当敬视如舍利弗等。
次别证中。
前引增一。
彼云，佛在罗阅城，长者请舍利弗、目连等五百人，佛诃如钞。
饮大海者，由心通僧宝，无所简择，虽得一人，则为供养十方凡圣故。
师子下，受教奉行。
佛赞下，为圣所赞。
贤愚中，姨母自纺绩作一端金色㲲上佛，佛言：可以施僧，得福无量；若于十六具足，未足为多。
余如钞中。
挟，抱也。
名字僧，无实德者。
问：前引五分除恶戒者，此何相违？
答：疏云：五分简人，精也；贤愚取人，粗也。
破戒受施，且取外生物信，令于僧海自感施福，非谓行缺能消信施。
私谓：五分除恶戒，佛藏①不消杯水，母论腹裂，律中畜宝对俗诃制，对施兴治能所俱堕，如是等类，并谓极诫内众，使自策勤；增一、贤愚、十诵、善生，皆据导俗，恐忽慢僧徒，自招枉坠。
是知受须戒净，不净则自陷无疑；施必普周，不周则所施无福。
用斯往判，谅无所违。
①佛藏，对施篇引持世及佛藏经云：若不除我倒，此是外道，不听受人一杯之水。
律明开缘，僧次一种，功益自他；病等诸缘，但能自益。
总判中，初明功益。
通拣九种。
注显八缘，其相可解。
律中，若无如上诸缘，即起白言：我于此别众食中无因缘，今欲出。
余人无缘者亦尔。
若有别众食缘欲入者，当白言：我有别众缘，欲入。
白已，随次入。
若有缘不白者，吉罗。
次告白中。
初无缘者，疏云：无上九中前六也。
有缘之者，且能自益；无缘之人，故须白出。
若下，有上六缘，制令白入。
后三统众，故但云六。
若据大众，亦是通众，以非俭时则分为二部①互白出入。
疏云：所以白出者，护施主意故；白入者，护内比丘意故。
言随次者，律云：随上座次入。
疏云：身是有缘，入须仪式。
不白吉者，违教故也。
问：无缘白出，不白犯不？
答：望同违教，理应准结。
或可不白而出，无损于众；入则反之，故制与罪。
①分为二部，律，若比丘无别众食因缘，彼比丘即当起白言：我于此别众食中无因缘，欲求出。
佛言听出，若余人无因缘亦听使出。
若二人、三人，随意食；若四人，若过四人，应分作二部更互入食云云。
准之，无缘者，非谓一向不食，但二人、三人互入前后食。
然记白出入云云。
是则白出者不食而外求耳。
次引疏文意亦尔。
今按：乃至四人、五人、六人，便为二部，前后食耳；若至七、八人已上，一部亦成众，便出去别求耳。
济览：此释恐非欤！
既五六人听为二部，纵虽七、八人，亦应分为三部。
故今谓分二部互入食者，谓出别众食中外别求，若四人则分二部食也。
不犯者，如上所开。
不犯，指前本异九种。
取归妇贾客食戒三十四。
三十四①。
佛在舍卫。
妇人将还夫家，办食频施，经时不还，夫别取妇；又取商客食分路中数施，为贼所劫。
因此二缘，合制一戒。
①三十四，妇人欲产，还父母家，后时夫遣使呼妇，报使言小留住，我今欲办食。
时有比丘来乞食，妇自持所办食与之。
更又有乞食比丘，次第受，尽于彼食，妇更复办食。
如是未还之间，其夫别取妇，遣使报其妇等。
五缘：一、是上二缘，二、知是，三、无缘，四、取过三钵，五、出门，便犯。
列缘。
第一，指上标名。
第三，疏云，即戒本中无病过受，则知开有病也。
第四①，疏云：多论，上钵取一无罪，二钵是犯；中钵取二，下钵取三，各不犯，过则犯。
一人取过三钵犯，谓下钵也；若四人取过三钵，前三人不犯，后一人犯。
律中不犯：齐两三钵，若病，若自送寺中等。
①第四，律中：若持一钵还，应语余比丘言：彼有归妇食，商贾道路食，往乞应取两钵。
若持两钵还，应语取一钵。
若持三钵还，应语谨勿持来。
又持二、三钵还，应分与余比丘；不与，吉。
又不语如上余人者，吉。
又不问归妇食、贾客道路粮而取食，吉。
足食戒三十五。
三十五①。
佛在舍卫。
说一食法，乃至诸比丘憔悴，佛听得食取饱，又因看病人开余食法。
后有比丘贪食不知足，得便食之。
因制。
①三十五，律中，初说一食法，诸比丘或食不正食，或饮浆当一食，憔悴；佛听食五正食令饱足。
时有病人虽得五正，不能一坐食，憔悴；佛听病人数数食。
时病人以残与瞻病人，彼足食已不敢食，弃之，众鸟鸣唤；佛问阿难已，告言听足食已，食病人残。
时比丘清旦受食，举已入村乞食，后以所举食与余比丘，彼足食已不敢食；听作余食法已食。
后有贪餮比丘，不知足食不足食，余食不余食，得便食之，少欲比丘讥责。
因制。
五缘：一、是可足食，二、知境足，三、舍威仪，四、无缘，五、更食，犯。
初缘，可足即是正食。
第四，或病或作余食法，则无犯故。
律中：若饭、麨、干饭是正食，堪饱足故名足食。
五缘：一、知是饭；二、知持来；三、知遮；四、知威仪；五、知舍威仪。
足食已，舍威仪，不作余食法，得而食之，咽咽堕。
通释中。
律文分三。
初示名相。
次列五缘：初、简食体；二、须曾受；三、明食境多少，成遮不遮，如注所显；四、约制教；五、据正犯二缘，似同而异。
足下，三、明结犯。
僧祇：舍威仪者，八种威仪。
且如床上坐已，若见师僧塔像在背后者，回身避坐，曳身不得离床；若离，名舍威仪。
若正食时，天雨，于上持盖；无者，合床舁著覆处；舁时倒地及诸缘而离本处，更食犯堕。
僧祇。
八中，上四通约四仪，与前无异；下四别就坐相以明离处，由坐通地物不犯故。
且下，举床示相，余船、乘例同。
初约动身明犯。
若正下，次约抬舁明犯。
问：倒地等缘，既非故作，何得结犯？
答：此有法开，自可作法。
故违而食，不复重开。
彼云：在船上，船筑岸触木石回波，身离本处；若在乘上，乘上坂、下坂，若翻身离本处等①。
①离本处等，彼云：不作残食法，食者，波夜提。
已上段段有此文。
五分①：五事。
一、有食；二、授与；三、受啖；四、不复受益今时有人且受正食少一口已，便言不作断心，便至中前依式更啖。
此非正量，食无饱期，约境定犯；五、身离本处，更得食，堕。
国土无粥，晨朝开饮麨浆②。
五分中。
第四不益者，显境足也。
注中，初出异计，彼谓足食饱足方犯，但少一口，即不名足。
此下，责非法。
今准五分不受益缘，明取境足，诚有据矣。
余四可解。
国下，明别开。
以麨是正食，随方所宜故。
①五分，彼云：有五种食，名为足食：饭、干饭、麨、鱼、肉。
于此五食，一一食中，有五事，名为足食。
已下同。
②麨浆，彼云：有一比丘，于德叉尸罗国，夏安居竟，到舍卫白佛言：如此国歠粥，彼国饮麨浆，愿听诸比丘晨朝饮麨浆。
佛言：听饮。
十诵①五种中，糒②谓干饭也。
余同四分。
五似食③者，𢇲、粟、䵃麦、莠子、错麦迦师等。
五种佉陀食④者：一、根，二、茎，三、叶，四、磨食稻、大小麦等，五、果也。
释初缘。
食体中。
十诵有三。
初明五正。
糒，音备，此与前异，故特出之。
前引三种，更兼鱼、肉为五正。
梵语蒲阇尼，此云正食。
五似中。
𢇲，音眉，即穄⑤子也。
䵃麦，通名大小诸麦。
莠，音酉，即稗草子。
错麦是华言；迦师即梵语，谓碎麦饭也。
以错碎故。
有云面者，滥下末磨食。
彼文明五似，或言错麦则不言迦师，或言迦师则不言错麦。
钞中华梵并列，意彰一物二名耳。
五种佉陀，即不正也。
四中，稻即正食，麦是似食，但磨细故，入不正收。
①十诵，彼云：佛语诸比丘，从今日听自恣食五种蒲阇尼食，谓饭、麨、糒、鱼、肉。
又云：何等五种蒲阇尼食，一、饭，二、麨，三、糒，四、鱼，五、肉。
②糒，多论音释：音避，干糗也。
，音麋，粥也。
③五似食，十诵：何等五种似食？
糜、粟、䵃麦、莠子、迦师错麦。
④五种佉陀食，十诵：何等五种佉陀尼？
一、根食，二、茎食，三、叶食，四、磨食，五、果食。
何等磨食？
稻、大麦、小麦。
⑤，可作穄。
汇：音霁，糜也，粟名。
僧祇五正，同此。
五杂正，如四分云：佉阇尼者，枝、叶、华、果、细末磨。
僧祇①大小䵃麦、米、豆作饼，酥、油、欢喜丸，一切作饼；除肉，余者非别众处处满足食等。
僧祇，初明五正。
言同此者，即指十诵②，彼云麨、饭、麦饭、鱼、肉。
彼无干饭，而言同此者，以麦饭乃当五似故。
次明五杂正者，与四分同，故引合之。
佉阇尼，此云不正。
僧祇下，三、明余物。
米、麦等，皆谓磨作饼也。
欢喜丸，古记云：西国多用酥油砂糖为团，故名丸也。
一切下，牒上诸物以明不犯。
肉是正食，故特除之。
别众处处，此前二戒，相因而列。
满足即此戒也。
①僧祇，二九云：饼者，大麦饼，䵃麦饼，小麦饼，米饼，油饼，酥饼，摩睺罗饼，钵波勒饼，牛耳饼，波利斯饼，刍徙饼，曼坻罗饼，欢喜丸肉饼，如是此一切皆名饼。
除肉饼，宾茶饼，余一切饼，非别众食、非处处食、非满足食，是名饼法。
②即指十诵，或钞云即指十诵等五正之中，四种全同，麦饭又同彼似食，故僧祇所说五正，同十诵二食。
钞批：僧祇五正同此者，谓祇中五正食，名体与四分文同。
善见云：佉阇尼者，一切果是也。
正食①者，米、麦作饭、麨。
粥初出釜画成字，不得食；若米合药作粥亦尔。
若少饭和多水，以离威仪，应作余食法。
乃至米杂肉如芥子大，作余食法。
一切草根及树木子作饭，若以豆作饭，不须作余食法。
若以菜和正、不正为粥，若说正名成遮，不说正名不成遮。
善见，初通示二食，与前少异。
初不正唯果，应收枝、叶等。
正食且列三相，麦饭同上十、祇。
粥初下别释，初明正食。
粥药稠厚，即同米饭。
少饭和水，体非稀粥。
米杂肉者，亦约粥论。
以单米稀粥，开啖无过；若杂少肉，即在正收。
一切下，释非正。
初约一体；若以下，示相和。
言说正者，如云米粥。
不说正者，如云果菜等粥。
此亦约稠者言之。
①正食，善见：五正食者，粳米饭，穄米饭，粟米饭，赤粳米饭，麦饭。
通释：若豆饭，今文入不正中，即知今时以大小豆杂粥。
若说不正名，稠亦非犯；然米多豆少，理可属正。
问：今文草根及树木子及豆以作饭云云。
此为杂米作？
将单作耶？
答：记释云：初约一体；若以下，示相和云云。
可知矣。
义云：此足者谓前境足，非啖饱名足。
故律中①：时有比丘见上座来，若受不作余食法者，告言我受不作余食法，便得食。
尼不敬②僧戒中亦尔。
故知若起，须作余食法。
由前境足故，不得辄起。
何况僧祇八遮。
义决中。
前注已破，由世盛传，故此重示。
初立义遮非。
故律下，引决。
初准四分，僧敬上座，尼敬大僧，二俱是制，违则有罪；由受头陀，二皆不犯。
取彼决此，非直明文，故云义也。
何下，次指僧祇。
彼云：足食有八种，一、自恣足檀越自恣与，比丘言：我已满足。
如是离坐，不作残食法，犯提。
下皆例同，二、少欲足，三、秽污足，四、杂足，五、不便足净人行麨，比丘问已，言：此动我风，不便，过去。
乃至与病不便等例说，六、自谄曲足，七、停住足，八、自己足③比丘乞食，自有麨囊，从檀越乞水。
彼意谓须麨，即问比丘须否？
比丘意谓檀越至家中取水，答言须。
彼捉比丘麨囊授与，比丘言且置。
彼但云八种，今以随作一相，即名遮后，故云八遮。
上明境足，犹是从宽，僧祇更急。
故引比况，足显彼非。
①律中，一二，取要，又卷三九。
②尼不敬，彼云：或有一坐食，不作余食法食，而不起，疑。
佛言：自今已后，听语言大德忏悔，我有如是如是因缘，不得起迎逆。
③自己足，此段注与本文异，彼云：比丘乞食至一家，放麨囊置一处，从檀越乞水欲饮。
檀越作是念比丘必当须麨，即问言：须麨不？
比丘作此念此檀越必欲家中取麨与我，答言须。
时檀越即捉比丘麨囊授比丘。
比丘以惜己麨故，便言置。
四分中①：病人残，不须作余食法。
善见、明了：病人残者，或食不食，皆成残。
僧祇：一人作法，余人尽得。
此律亦尔。
释第四。
须不中，初明病残不须。
僧祇下，明他作不须。
①四分中，通释：依十诵尚须作法，彼因看病方开作法。
故文云：今以二利故，听受残食法。
一者，看病比丘因缘故；二者，比丘有因缘食不足故。
律中：僧俗二食①俱得加法。
若作余食法，十五不同。
能中有三：一、是比丘；二、先足食，除不正及不足；三、身康和，除病。
本律作法中，初三中。
云先足者，约境为言。
①僧俗二食，律云：尔时诸比丘，清旦受食，举已入村乞食，食已取所举食，与诸比丘。
诸比丘足食已，不敢食，便弃之，众鸟诤食鸣唤。
世尊知而告阿难：自今已去，听取所受食作余食法。
已上僧食。
有一长老多知识比丘，入村乞食，大得食，即持余来与诸比丘。
诸比丘足食已，不敢食，遂弃之，众鸟诤食鸣唤。
世尊知而已上俗食。
对法亦三：一、丰时，除俭；二、所对是比丘；三、未足食者。
所对三中。
除俭者，律中俭开八事，不作余食法，是其一数。
言未足者，律云食已为他作不成。
食体亦三：一、时食及清净，多论①不净食不成作；二、新净食，非病人残；三、不覆藏食。
食体三中。
简不净者，谓兴利、邪缘、宿触等，别有所犯故。
不覆藏者，谓以恶食覆好食也。
①多论，彼云：若以不净食，若以不净肉受，不名受残食法。
不净食者，残宿食、恶捉食、共宿食。
自作三法：一、自言现前，应从净人受已，共未足比丘互跪云大德！
我足食已，知是看是，作余食法；二、授与前人；三、舒手相及处。
自作三中。
自言现前，非遣他故，律云使净人作不成。
言授与者，律云自手捉食作，持食置地作，皆不成。
彼作三法：一、彼受为食；二、口云我止，汝取食之；三、度与他。
彼作三中。
云我止者，正示残法。
此三五种并约律文。
五分，佛言：持食著钵中，手擎，偏袒右肩，右膝著地。
作是言：长老一心念！
我某甲食已足。
余如上。
若都不食，还之，语云此是我残，与汝，亦名残。
尼具有残食法。
僧祇：若持钵、碗作法，但食钵中，钵中成残，碗中不成。
引诸文中。
五分，示前威仪。
作下，出词句。
如上者，续云：知是看是，作余食法。
若都下，示略法。
但取他语，不必须食。
尼具有者，此出五分。
古谓尼无，故特点之。
又身绮①中，尼受不作余食法。
则僧尼同有，明矣。
僧祇下，明器各别，法有成否。
彼云：若比丘持食来，欲作残食，即于钵上碗中作残者，止得碗中名作残食，钵中不名作。
若碗中汁流钵中，得俱名残食。
今文反之，存大意耳。
①又身绮，四分异语恼僧戒开缘，列不作余食法，无简尼故。
义云：今有人食饭未竟，唤足食者来，与食云此是我残者，应成无妨。
若强劝，不云残，犯后戒。
决通中。
初明直与成残。
若下，明强劝别犯。
律不犯者：食作非食想；不受作余食法；非食不作法；若病不作法；病人残不作法；若已作余食法，一切不犯。
不犯有六。
初、是想差，如稠粥作稀想；二、即上行，永无有犯；三、约食体不净；四、即病缘；五、谓已残；六、是顺教。
劝足食戒三十六。
三十六。
佛在舍卫。
有弟比丘①贪食，兄比丘以过责，心怀恚故，兄食已，便强劝食，反以过责。
因制。
名中。
强以饮食劝已足者，故云劝足食。
疏中，对前戒四别：一、前身犯，后语犯；二、前开病，后不开病；三、前贪心，后三性；四、前己咽犯，后他咽己犯。
①弟比丘，戒疏亦同，若依律文，兄弟之际未分持破。
律云：兄弟二人作比丘，一比丘贪餮嗜食，不知足不足等。
有异比丘语言：未曾有如汝贪餮者。
彼怀恚恨，殷勤请与食已，语言：未曾有如汝贪餮者。
律但云异比丘而不云兄也。
若依五分，二比丘为亲友，一聪明，一暗钝，数犯罪，为聪明者所诃诫。
怀恨，伺非不得，便以不作残食呼令食。
彼以亲厚，不疑即食。
此比丘反责云汝食非残食，应悔过，勿长夜受苦等。
五缘：一、他足食竟，二、知，三、发言强劝，四、不作残法，五、前人食，犯。
列缘可知。
若彼受、食，咽咽二俱堕。
问：已有前制，理应不违。
复开残法，自可依作。
如何受劝①重兴此戒？
答：元彼怀恚，意欲令犯，强设巧言，误令不觉。
至论成犯，必与俱时，但所劝犯前，能劝犯后故。
律中，若彼②弃之与人、自作残法③等，则能劝但吉耳。
①如何受劝，通释：依律缘起，所劝比丘未足食，准彼不犯也。
故律此比丘劝食已责过，彼报言：我虽食而未足。
此比丘言：汝先已饱足。
彼反问言：汝知我足食而故作耶？
答言：尔。
彼即嫌责，云云。
②律中若彼，具文云：若与令食，前比丘不食，弃之，与者突吉罗。
若前人受而不食举置，若前人受已转与余人，若前人作余食而食之，皆与者突吉罗。
③残法，彼云：若与病人食，欲令他犯，与者吉罗。
与病人残食亦尔。
若人作余食法已与他，亦尔。
故云等耳。
非时食戒三十七。
三十七。
佛在罗阅城。
人民节会，难陀、跋难陀共看伎，并受食，而暮还耆阇山。
又迦留陀夷夜入城乞食，女人电中见①，称言是鬼。
由此二缘故制。
①电中见，律曰：彼至一怀妊妇女家乞。
此妇女持食出门，值天雷电，暂见其面，时妇女怖称言：鬼！
即堕身。
迦留陀夷语言：大妹！
我非鬼，我是沙门释子。
妇女恚言：沙门释子，宁自破腹，不应夜乞食。
彼还寺俱说。
因诃制。
智论：问曰①：若法无时，云何听时食，遮非时食为戒？
答曰：我已说世界名字法有，非实，汝不应难。
亦是毗尼中结戒法，是世界中实有，为众人诃责故。
亦欲护佛法使久存，定佛弟子礼法故。
佛世尊结诸戒，不应②求有何名字、相应不相应等。
若尔，云何但说假名时？
答：实时毗尼不说。
以白衣、外道不得闻，闻生邪见故。
说假名时，以通多分故。
制意中，初科。
智论释六成就中时成就文。
彼明天竺说时有二：一、名迦罗此云实时。
谓年月日时、四时节气等，世俗皆计为实故，二、名三摩耶此云假时。
谓随事缘，长短不定，无有实故。
佛随世谛，说三摩耶不说迦罗，为除外道俗人邪见故。
俗人著有，外道计常。
若说实时，更增彼计。
此亦大分为言，非俱不说。
论中，先破彼计实时皆无有实。
然毗尼制法，多依实时，则显如来亦说实时，岂是无时？
故以为问，如钞所引。
答中为二，初约义释通。
二、佛下，遮其来难。
初中三义，初从假释。
论中难破时已，乃云见阴界入生灭，假名为时，无别时。
谓时经及余经等亦说实时，乃是随世名字，故云假名，此与俗说③假名言同义别。
又准佛说则彼二皆是假名，随彼而言，故云实耳。
文云我已说者，即指上文。
世界法有故，不妨说时非时；非实故，不妨无时。
立论已明，不审重问，故反责之，云不应难。
亦是下，次、随世释。
世界实者，俗所计也。
众人呵者，即指缘起。
律中女人呵迦留陀夷云：宁自破腹，不应夜食。
由彼计实而致讥呵，律附世相，遮讥故制。
亦欲下，三、护法释。
谓受戒时分定上、中、下，互相敬事，令法不灭，故云使久存等。
遮来难中。
以毗尼制教，随顺世谛，从权建立，不可横以真理而难俗事；以化就荡相，制是建立，故云不应求等。
论具云：诸佛世尊结诸戒，是中不应求有何实？
有何名字？
何者相应，何者不相应？
何者是法如是相，何者是法不如是相？
以是故是事不应难。
次难中。
论文前云：如来为除邪见，不言迦罗，说三摩耶。
谓余经中多说假时，如上引律，乃说实时，义有相违，故以为难。
答中为二，初明毗尼说实意，上句正示。
以下，显意。
谓毗尼不许白衣外道闻故，可说实时，以道众自知非实，不生邪执故。
说下，次明余经说假意。
通多分者，道俗俱可闻故。
①智论问曰，问意云：佛化教中，说言法无定性，三世不可得，无有实时等；若法无实时，云何毗尼中听时食，遮非时食为戒耶？
②不应，彼云：是中不应求有何实？
有何名字？
何者相应，何者不相应？
何者是法如是相，何者是法不如是相？
③此与俗说，通释：俗说假名者，龟毛兔角，水月镜像等；佛说假名者，彼俗所计世界名相等。
彼计为实，佛法即实说假无，自性空寂，与水月不异故。
问：何为佛说中实？
答：佛法中，彼俗说假与实之二法，皆是假名。
但随彼所计，且说实时，上迦罗是也。
今有妄学大乘者，多贪著非时食，故具引诫之。
显意中。
以学语者耻已贪嗜，滥谓大乘无时、非时，故今还引大论以诫邪执。
近世学大学小，啖食无时，不畏佛戒。
铜浆铁丸，焦烂喉腹，痛彻心髓，谁当代之？
悲夫！
经中说云：早起诸天食，日中三世诸佛食，日西畜生食，日暮鬼神食①。
佛制断六趣因，令同三世佛故。
次科。
经即毗罗三昧经。
通列四时。
前后三种，大约不定。
日中一种，佛佛常法，以住中道，假事表理，故凡所化仪，无不皆中。
佛制下，正显教意。
上有三趣，地狱同鬼类。
欲超三界，必断六因，故制比丘不同彼食，令依极圣，出离可期。
嗟彼愚人，多餐晚食；肯敩诸佛，而甘同鬼畜，不知何意乎！
①日暮鬼神食，毗罗，法苑五五食时部云：毗罗三昧经，世尊为慧法菩萨说云：食有四种。
旦天食时，午法食时，暮畜生食时，夜鬼神食时。
佛断六趣因，令同三世佛故，日午时是法食时。
文少异今。
毗罗经有二卷，宋文帝元嘉四年，凉州释智严译出。
内典录四·五。
同一疑伪录中载之，云出安法师疑伪经。
今案天宁寺本，卷四二·九页。
多论四解：一、从旦至中，其明转盛，名之为时。
中后明没，名为非时。
二、从旦至中，作食时节，乞不生恼。
中后已去，反上可知。
三、中前俗人事务，淫恼未发。
中后闲预，入村乞食，多被讥谤。
四、中前乞食济身；过中静缘修道，非是乞时，名为非时。
又云：昼夜各分九时，事同须臾①。
日下近地，热渐寒甚，夜则长也。
三中。
多论，初释时、非时。
四义中，初约日明出没，余三约乞食合宜、不宜。
二、三约他事，第四就己行。
又下，明时分不定。
昼夜各九时，增辉引古解云：昼夜都十八时，一时有五十腊缚，十八时总九百腊缚，三十腊缚为一须臾。
事同者，同下僧祇故。
日下近地者，准俱舍，日月在须弥山半腹，去地四万由旬，准此则无下义；但日行极南，望之似下。
以天上南北相去有一百八十道，日于此中来去，以分八节。
且约夏至日在北第一道，向南行越四十五道是立秋，又越四十五道秋分，又越四十五道是立冬，又越四十五道极南第一道是冬至。
从北至此，热减寒至甚也。
所以寒者，一云：南州北阔，日光多故；南狭，日光少故。
又云：近须弥山边冰山故。
又云：去人远故。
从此却回至立春、春分、立夏、夏至，各经四十五道，还至极北，如是终而复始。
①事同须臾，问：据下僧祇及俱舍，以一昼夜为三十须臾，今论乃以昼夜为十八时，既是异，何云事同耶？
答：三十及十八虽数少异，并以九百腊缚为一昼夜是同。
故于中多论以五十腊缚为一时，故成十八时；祇等三十腊缚为一须臾，故成三十须臾。
俱用九百腊缚，故云事同。
僧祇一七·三：须臾者，廿念名一瞬顷，廿瞬名一弹指，廿弹指名一罗豫，廿罗豫名一须臾。
日极长时有十八须臾，极短时有十二须臾。
僧祇立三十须臾，每一须臾有卅腊缚。
立时虽异，九百腊缚为一昼夜，二部无殊。
②俱舍，通释：准俱舍，一日夜有三十须臾，九百腊缚，五万四千怛刹那，六亿四十八万刹那。
若依仁王，每一刹那，有九百生灭。
名义二云：毗昙，刹那翻一念，怛刹那翻为一瞬，摩睺罗翻为须臾。
阿含中时非时经，具明二十四半月之相。
准俗，二十四气量之。
僧祇，令知时节，若作脚影，事同上经；若作刻漏。
日极长，昼则十八须臾，夜十二也。
长夜反之。
四中。
时非时经①即阿含别品，是以双标。
彼约脚影定一年中日夜长短，须者寻之。
准俗者，此方亦以十五日为一气，一气有三候，一候有五日，三气为一节，一年有四时，八节，二十四气，七十二候，三十六旬。
僧祇脚影者，立日中以脚步影也。
刻漏者，量水为数，随时增减，滴漏定时，谓之刻漏。
①时非时经，行宗：时非时经，出阿含部，今亦别行，在竟字函，近两纸，广分三时步影之数。
四缘：一、是非时，二、非时想，三、时食，四、咽咽堕。
律云：时者，明相出乃至日中，按此时为法，四天下亦尔①。
非时者，从日中乃至明相未出。
僧祇：日正中时，名时非时，若食得吉；时过如一瞬一发，食得提。
释初缘中，引律定时。
云至中者，此明极限，食必中前。
四天下者，俱舍云：日转四天下，正照一面，傍照两面，长背一面。
又云②：北洲夜半，东洲日没，南洲日中，西洲日出。
四洲皆约从明至中，故云亦尔。
下引僧祇。
正中犯吉，故知受食必在中前。
经中食时，乃当辰巳，古德卯斋，护之弥急。
有闻诸佛日中食，便谓中前非法，盖不知教也。
又有讹云不过钟食，便听钟奉戒，况打钟不定，何足为准。
瞬即动目少时，发谓影移少地。
义净内法传云：宜于要处安小土台，圆阔一尺，高五寸，中插细杖，或时食上竖竹箸，可高四指。
取正午之影，画以为记，影过画处，便不合食。
西方在处悉有之，名薜攞斫羯罗，译为时轮。
①四天下亦尔，伽论：问曰：颇有比丘非时食佉陀尼、蒲阇尼不犯耶？
答：有。
若往北郁单越，用彼时食不犯。
见卷二，问四洲互食中。
依行宗若约比丘互相来往，还约本处以判持犯，与上伽论违者？
答：依法苑有此和会，谓暂往返，并依本处判，如行宗释。
若彼宿住，则依彼处判。
法苑五五食时部曰十诵律云：有阎浮比丘，至西拘耶尼，用阎浮提时；拘耶尼比丘，往余三方亦如是。
若此间宿，则用此间时；若在彼宿，则用彼间时，余三方亦尔。
故伽论问云云。
如上。
通释云：又伽论六·二：云何国土净？
若在郁单越，用阎浮提时食，若阎浮提时，郁单越中夜。
一切余方，亦用阎浮提时食。
此文还同十诵，依法苑往宿二判，则遂无乖违矣。
②又云，具论三方者：东夜半，南日没，西日中，北月出。
南夜半，西日没，北日中，东月出。
西夜半，北日没，东日中，南日出。
律云：若比丘非时受食食，咽咽堕。
非时浆明相出，七日药过七日，亦堕。
尽形寿药无因缘服，吉罗。
以曾加口法，无病不许服。
犯有轻重，并谓加口法者；若不加法，非时中服四药并堕。
故戒本唯除水、杨枝也。
三中。
文列四药，各有时、非时。
时药，约中前，后非时。
七日，限中是时，过限非时。
尽形者，疏云：有病加服名时，无病辄服名非时。
若非口法，从时食论。
故下注云犯有轻重是也。
注文分二，初别示尽形。
并下，通明三药。
故下，引证，即不受食戒开文。
显知四药通制也。
五分①：得尝食，但不得咽。
四中。
初科。
五分开尝者，谓非时中约咽结犯，尝但沾舌故。
①五分，彼云：时诸比丘为作人作食，不敢尝或咸或淡，作人瞋恨，不肯复作。
以是白佛，佛言：从今听为作人尝食，但不得咽。
出不受食戒。
不受既开，非时亦可同开故。
十诵：教人①非时食、杀生草木、空地然火、手取金银、掘地、啖残宿食，为己、不为己，作者，皆二俱犯堕。
二中。
十诵六戒，教人同犯。
四戒同本律。
非、残二戒，彼文制重，故引示之。
①十诵教人，今且引六戒，彼具出十六戒，谓足食、非时食、偷盗、杀人、坏生、出房、强敷、用虫水、饮虫水、与外道食、然火、捉宝、夺畜、藏衣钵，掘地、残宿，具出彼劝足食戒。
五百问云：中后，一切有形之物，不得入口中。
食已，用杨枝若灰漱口；不者，堕。
三中。
五百问有形物者，语通四药。
不漱堕者，准律应吉，咽物方堕。
律不犯者：若作黑石蜜和米①作，法尔故；有病者服吐下药②，日时欲过，煮麦令皮不破，漉汁饮；若喉中哯出，还咽不犯。
善见③：出喉还咽犯堕。
不犯中三。
黑石蜜者，古记云：用蔗糖和糯米煎成，其坚如石。
此明七日，虽兼时药，过中开服。
有病开麦汁者，虽似时浆，以清澄故。
上二加法，如前所开，此据暂时直受者耳。
哯，音演，呕吐也。
开文不显，故引论决之。
①和米，律云：时有乞食比丘，见他作黑石蜜，中有罽尼，畏慎不敢非时啖。
佛言：听啖，无犯。
作法应尔。
②服吐下药，又云：时有病比丘服吐下药，比煮粥熟顷，日时已过。
应煮麦令皮不破，漉汁饮之，无犯。
行宗：吐下药，即取食之药。
③善见，彼云：若食吐，未出咽喉，还咽，不犯；若出咽喉，入口还咽，犯堕。
四分律行事钞资持记卷第二十三四分律行事钞资持记卷第二十四宋余杭沙门元照撰记食残宿戒三十八。
三十八。
佛在罗阅祇。
迦罗坐禅乞食疲苦，食先①所得者。
佛诃，制戒。
①食先，律曰：时城中乞食易得，迦罗作如是念：我何为日日乞食疲苦？
我宁可食先得者，后得者当持还。
后即如所念。
时诸比丘食时，不见迦罗，疑失命。
后时见问，彼具说因缘。
因制。
三缘：一、是残宿，二、知是，三、食，咽咽犯。
律中：残宿食者，今日受已至明日，于一切沙门释子受大戒者，皆不清净。
四药以论，过限结罪如前戒。
善见、十诵、五分：大比丘受食已，或食、未食，经夜，名残宿。
释中。
初科。
前示名相。
必约受已，方得成残。
四下，示药体。
时药过中①，吉；隔宿，提。
非时、七日②，过限；尽形，无病缘，皆名残③，同前非时。
上引本律。
善下，引他部。
约受论残，不取食残。
①时药过中，谓所受时食，欲明日食，而留过中者，吉；若食即犯非时食。
若至明日食，纵虽不同宿，犯今戒，堕。
如下四句，若欲与在家，决舍，或过中、经宿，理应无犯。
②非时七日，准四药三四·三七：口受非时浆，明相出，生非时、残宿、恶触，即二提一吉也；口受七日药，八日明相出，生五罪，残宿、非时，犯舍堕、恶触，服尼萨耆不舍药吉罗。
依行宗一二·五三，待服方结也。
口受尽形药，但生一罪，无病食吉罗也。
③皆名残，凡四药各过其限，皆通名残。
又准前戒，下三药若不加法，还属时药判；若加口法，各限内名时，限外名非时。
尽形无限，但无病缘，名曰非时，亦义名残。
问：残之与宿，为一为异？
四句答之：一、残而非宿，吉罗；二、宿而非残，亦吉；三、亦残亦宿，提；四、非残非宿，可知。
对简中。
初科，四句。
一、三两句，正属此戒，轻重分异。
第二乃犯内宿。
第四无过，故云可知。
初句注中。
上句通明手受。
下句别指三药，时药无口法故。
残宿、内宿亦作四句：一、是残宿①非内宿，得堕；二、是内非残；三、四俱句，类知。
有云净地无内宿。
文云除去比丘，故知有也。
次科。
初正简。
四句中，三、亦残亦内②，一提、一吉。
四、非残非内，无犯。
初句属此戒，第二属内宿，第三涉二戒。
有下，斥滥。
古谓结净地己，开僧同宿，故引律破之。
既令除比丘，明知有宿。
①是残宿，十诵一三子注云：大比丘未手受食而共宿者，名曰内宿，啖此食者，突吉罗。
已手受举共宿者，名残宿食，啖此食者，波逸提。
通释云：此注文，初单犯内宿，次内、残双犯。
五分八云：残宿食者：已受之食，留之经宿，名为残宿食。
②亦残亦内，问：与上第三句同异如何？
答：不同也。
又上第三句，宿是约隔宿，非内宿也。
故上记一、三两句，正属此戒。
钞亦但云提，而不言吉，正当今段第一句也。
第三双句约内宿，故文曰一提一吉。
记又云第三涉二戒，其异可知矣。
若依行宗，上下无别。
然上第三句，约内宿，上下全同；若依异宿，则不同也。
如后第一句，若在上段判，即为第三句故。
律中残宿不受食戒，以坐禅比丘为缘起者，为防未来恶比丘故。
内无道观，烦恼未伏。
妄倚道业，便轻圣戒。
此乃心涉爱憎，大我未伐。
故诸三乘道人，并不轻戒。
以深伐我根，倾慢使幢，敬戒而增道业。
可不钦尚之哉！
劝持中。
初、示教意。
下不受食戒，粪衣、乞食比丘恐妨道业，取庙中食，故合示之。
世以禅观为真道，戒检为闲务，岂知道观非戒不成，故云妄倚等。
此下，显过。
取道弃戒，故心涉爱憎。
轻戒慢圣，故大我未伐。
故下，引劝。
上叙众圣尊戒，下句劝令效圣。
近世禅讲，率多此见，请披圣训，勿任凡情。
十诵：若钵著不净脂酥，受麨食，应泻净钵中食之，著钵者弃。
绳缀钵，受粥，脂出，但弃腻处，余者得食。
若新熏钵及手，酥、脂、油著，二三澡豆洗。
余腻气不尽，名净。
不净残宿盐，食，吉罗。
伽论：腻故不去者，非食腻故。
行护中。
初科。
十诵三相：初弃腻物；若下，净腻器；不净下，简食体。
四药皆重。
盐非贪嗜，故罪轻降。
不净谓内宿、恶触等。
下引伽论，证上洗钵。
善见云：多比丘一沙弥行，比丘各自担食，至时各各自分。
分已，沙弥语比丘云：我持己分与大德易之。
易得已，复与第二比丘易，乃至下座。
若沙弥不解者①，比丘自持食与，教共易得，无犯。
乃至持米行，沙弥小，比丘得作饭，唯不得然火②；若沸，不得吹、搅，吉罗。
熟已，如上分，展转易者，得。
次科。
善见中。
初、持食转易。
以比丘自持，容有宿、触，对小众易之，食则免过。
乃下，作食转易。
事亦同上。
注中。
准上互易，心断开成；反明不断，不净可知。
①若沙弥不解者，善见论具云：若沙弥不解法，比丘自持食分，与沙弥易。
第二上座得易已，第三上座复求易，如是展转众多，皆得换易食，不犯。
通释云：若沙弥解法，自来与比丘易；若不解者，比丘自往与沙弥易也。
②然火，接云：教沙弥然火，食熟，以己分如前展转与沙弥换，得食，不犯。
自作食，若食沸涌出，比丘不得气吹、持物搅，皆犯突吉罗。
熟已已下，本文无之。
③与俗，是谓比丘持余残食与俗云：我今与汝，汝亦自持过与某比丘，或亦还与。
自是则比丘无舍心，俗无受心，故成恶触。
问：上沙弥不解自教云云，彼岂非恶触？
答：不同也。
彼沙弥于先得食，既作属己念，比丘教云持汝食与我，我亦持己分食与汝，是则俱有授受心，后易亦尔，即无恶触。
十诵：比丘传食与沙弥，沙弥传钵食与比丘，比丘洗手更受。
以一心实与沙弥，故净也。
远行难得食处，听自持食从他易净食者得。
今有直将食乞净人，又还从乞取，二彼俱无受、舍，不名交净。
有比丘使沙弥持钵。
沙弥食已，持不净钵与师。
佛言：无急事不应使沙弥持钵。
若使持，应从沙弥受。
十诵。
前明互传：初引文；以下，义决。
亦同转易，但加洗手耳。
远下，次明易净。
初引示。
今下，点非。
二彼俱无受、舍者，反明俱有，方开成净。
初直乞时，僧无舍心，俗无受心；及后乞取，僧无受心，俗无舍心。
故言俱无。
上乞字，音气。
交即易也。
注令如上者，论中展转易净，明有受、舍心故。
有下，三、明受钵。
初、缘起。
佛下，立制。
应从受者，或恐钵有余腻，故令作彼物受。
十诵：无水处，水上有食，弃上饮取下。
若下有食，饮取上。
乃至酥油等，吹去饮。
取水泉池中，有食亦尔。
取食中。
十诵无水处者，谓别求难得。
水中有食，虽复宿腻，缘故开之。
随食浮沉，饮取清者。
僧祇、多论：乞食食已，有残，弃旷野石上。
明日乞食，不得，不作本意，还从本道，石上故饭在者，无净人，自取。
有乌鸟食处，当扟去。
五百问因缘同上。
所以开者，以信施重故。
又无主物，如郁单越法取食者，得。
次科。
初引律、论。
开取故食，又开自取，应是俭缘。
或虽丰时，乞求不得，时逼无人，故两开之。
扟，史邻反，拨除也。
五百问中，初指缘同上。
所下，出开意。
初明开食。
又下，释自取。
郁单越此云胜，胜三洲故。
彼人于物，无我所心故。
五分：比丘残果与净人已，不作还意。
后净人还与比丘。
佛言：离手已名净，食之。
三中。
不作还意，即是断心。
僧祇：莫问①时、非时受，若过非时如发瞬，若食得堕。
停过须臾，复得停食②食堕。
谓旦起受食至中，过中已去，限一须臾。
若过二时③，名曰非时。
比丘晨起，应净洗手，齐腕已前；不得粗鲁，洗五指头；当以灰土洗，揩令作声。
洗已，更相摩者，不净，更须洗之。
今有安饼果手巾上，若有肥腻，气势相连，得残宿恶触等。
若净巾，无过。
律令以手巾盛食、果。
十诵中，手巾日别洗之。
护净中。
僧祇，初明过时。
文中二罪，上是非时，下即停食。
未过须臾，但犯非时；若过须臾，并结二堕。
注中。
初、示时限。
若下，明非时。
二时者，一是过中，二过须臾。
比丘下，次明净手。
为防宿腻。
粗鲁，谓约略也。
洗已更摩，谓后复相触。
而曾执物，容有不净，故须更洗。
注中准净手，以决触巾。
下引二律，转证注文。
律令盛食，明须净者。
十诵日洗，护净可知。
①僧祇莫问，彼一七云：时受者，时受时食无罪；若时过发瞬，若草叶，过此时食者，一波夜提。
停置过须臾食，犯二波夜提，犯非时食、停食食。
非时受者，非时受非时食，得一波夜提；停过须臾食，得二波夜提，非时食、停食食。
②停食，僧祇单提戒中有停食食戒，广律与非时食并结，戒本别出。
彼律停食食，即四分残宿食。
四分约经宿，彼律约过须臾，故急于四分。
③若过二时，问：具二过方名非时耶？
答：不尔，是双结上二受也。
谓或旦起受食过中，或中后受过一须臾，俱名非时也。
则钞准本宗，俱称非时。
若依彼祇律，应云旦起受食，过中瞬发时，得非时食；停过须臾，得二堕，非时、停食。
若过中受，即时食，得一非时食；停过须臾犯二堕，非时、停食食是也。
僧祇：若洗钵已，不得摩拭，当停使燥。
欲食时，当护净手。
若摩头、口手相揩者，以上洗法洗之。
捉袈裟者，更须洗之。
次科，僧祇。
初明洗钵。
不摩拭者，恐损色故。
当护下，明护手。
捉袈裟者，容有尘污，故须更洗。
善见：若乞食值风雨，尘土落钵中，作念当为沙弥乞。
得食还，语沙弥如上因缘已。
沙弥受已，云此是沙弥食，今施与大德，得食，无犯。
三中。
风尘落钵，不受相杂①，舍受听食，方便免过。
文约沙弥，余众净人，理应通许。
诸文所明，不唯当戒。
不受、恶触，事犯相涉，文中可见。
临文辨之，勿使参滥。
①不受相杂，通释云：尘落中，非谓失受，但不受物相杂，不可简除故。
若粗可除，除已得食，下自明之。
今案：钞本卷九页。
律不犯中：若宿受食与父母；若塔舍作人计价与，后乞食比丘从作人边乞得者。
若钵盂有孔罅，食入中，如法洗，余不出者，得。
若宿受酥油灌鼻，若随唾出，弃；余者不犯。
不犯，四节。
初、不自食。
二、与作人，还从乞得，义同新故。
三、钵中所余，无由净故。
四、为治病，非欲食故。
西土患眼，多以酥油灌鼻。
不受食戒三十九。
三十九。
佛在舍卫。
人为父母等，于四衢道乃至庙中祭祀供养。
粪扫衣、乞食比丘自取食之。
俗讥，因制。
名中。
比丘凡食，必从人受。
故违此教，名不受食。
然受兼手、口，食通四药，如后具明。
十门分之：一、制受意；二、能受人；三、所受境；四、所受食；五、受食处；六、受食法；七、须食观；八、食食法；九、失受法；十、对文解。
初中。
五分云：佛未制前，比丘各不受食。
白衣诃言：我不喜见著割截坏色衣人不受食食。
是为不与取。
多论，五义故：一、为断盗窃因缘；二、为作证明；三、为止诽谤；四、为成少欲知足；五、为物生信，令外道得益。
昔有比丘与外道共行，止果树下。
比丘不上树，不摇果，又不肯就地取，并答言佛不许作。
外道知佛法清净，即随佛出家，寻得漏尽。
制意中。
初引五分。
白衣诃词，义分三过：他不喜者，招讥谤也；著割截衣者，不生物善也；不与取者，同盗窃也。
后制此戒，即反三过，以为三益。
多论五义：初、为防重盗；二、假彼能授，证非窃盗；三、四易会；五中引缘，显示生信。
初、外道令比丘上树，比丘言我法，树过人头不应上；又令摇树取果，比丘言我法，不得摇落果；外道上树取果掷地与之，比丘言我法，不得不受而食。
故云并答等。
二、能受者，是比丘。
了论：能受者，具戒比丘住于自性，求得，在此处。
解云：能受者清净持戒无毁，故言住自性。
欲求饮食，名为求得。
此处受食，即度与余比丘，不须更受。
即名此比丘为能受。
若破戒、被摈、别住、十三难、三举、灭摈、应灭摈、学悔等人，不成受故。
第二，了论。
初引论文。
准彼无令字，写错不疑。
次引疏解。
初释自性，即指戒体。
欲下，释求得，谓有所须。
此下，释此处，谓受食处，下云地及水中是也。
与余不须者，显示能受法通他故。
即下，简滥。
初、指上能受。
若下，简余不能，并非住自性故。
被摈一种，摄四羯磨，总二十五人。
若十三难人，自、他俱不成；余并自成，望不通他，故总云不成耳。
①准后忏篇，钞二八·一五，引僧祇云云云。
通释：准此文，彼受未必通比丘。
三、所对境。
三、所对者，即明授食人也。
了论解云：除自己及同类，余三类众生，随一被教、不被教，知比丘不得自取食食，又知此可食物，知比丘是受施人，度与比丘。
若不解此义，虽与不成受。
多论①：为作证明故。
若在人中，非人、畜生悉不成受。
释中。
初科。
了论，上二句简除。
谓自及同类，皆非能授。
余下，正示。
三类，即人、非人、畜。
文取解知，必具三种；不具，不成。
多论，人中不通非、畜，谓多人处。
反知无人，方开异类。
①多论，彼云：从非人受食，得成受食，不成证明。
所以听非人边受食者，旷绝之处无人授食，是故听之。
若在人中，非人、畜生及无智小儿，一切不听也。
五分：旷野无净人处，听自洗烧器安水，净人安米，自煮；若熟，从他受。
僧祇①，旷野中行，牛上受食。
长袋连纽，一日一系置牛上，人不得触之。
至时，一比丘引绳，一比丘受取，口云受，受等。
十诵：蝇不可遮故非触。
乌来啄一口去，但弃啄处，余残得食。
次科。
五分，既无净人而令安米者，或是年小，或可暂倩。
文中但开自煮、恶触二吉罗耳。
僧祇，牛上，亦据无人，开从畜受。
但授受非仪，须加口法。
引，即牵也。
十诵，蝇停、鸟啄，不名失受，故得食之。
①僧祇，一六最末云：比丘欲共商人行，语商人言：借我净人。
答言：可尔。
临发时便言：我无净人，有牛，尊者须者当取。
使净人长囊盛种种粮食，计日日食分，作一齐已，纽结著牛上，至食时，当使净人取。
若无净人者，一人挽纽，一人承受，口言受，受，是名为受。
善见：天人、鬼神、畜生、飞鸟皆成受。
五分，迦叶①从帝释受食。
僧祇②中，猕猴边受蜜。
十诵，轻系地狱，亦应得受。
准此，六道知解者成，反则不成。
三中。
善见总列四趣。
鬼收修、狱，则为六趣。
五分下，三律别举三趣，合上论文。
僧祇，即佛受猕猴蜜。
十诵，目连尊者、亿耳沙弥皆受彼食，则余重狱，义无从受。
准下，总决。
即前了论意也。
①五分，迦叶，简正：大德引五分云：帝释忽见小五衰现，生怖，下来人间，问佛。
佛云：合求福，施新出定僧饭。
帝释欲施迦叶食，乃观，见迦叶舍富从贫，初从定起，遍行乞食。
帝释遂化作贫里织师以饭施。
后持归伽蓝中餐啖，觉有天味，遂入定观，见是帝释施饭。
迦叶恐受不成，白佛，佛言：成受。
②僧祇，祇云：时有猕猴行，忽见树空中有无蜂熟蜜，遂来取佛钵。
诸比丘遮，佛言：莫遮，此无恶意。
便持钵取蜜奉佛，佛不受，谓未净故。
猕猴不解佛意，将谓有虫，乃转钵四面看之，见钵边有流蜜，遂持往水边洗之，水溅钵中。
持还上佛，佛即受之，谓水净坏味故受。
钞批：猕猴欢喜，却行而舞，堕坑命终，乃至即生三十三天，下生出家，成阿罗汉。
四、所受食。
初、泛明须不，二、明转变。
初中。
十诵：五种尘不须受，谓食尘、谷尘、水尘、衣尘、风尘。
应是细者。
若粗，须受。
善见：若尘大，落钵中，可除者去之，余者不犯。
细者，更受。
行食时，比座余食迸入钵中，成受。
僧祇：一切尘，一切更受。
除畜生振身尘，若作意，成受。
乃至行饼麨饭等，抖擞筐器，迸落钵中，不作意者，不成；反上成受。
僧尼互净互受。
四中。
十诵五尘不受，在文少漫，如注通之。
善见，初明尘落，可决十诵。
注中两意，和会律、论。
向明，谓窗隙飞尘。
细中复细者，则不须受。
行下，次明食堕，亦约作意故成。
僧祇，初、简诸尘。
言作意者，尘飞入时，须起受意。
乃下，明诸食。
初、明迸落成不。
僧下，明不净成受。
僧尼宿触，互望为净。
善见：若病急缘，大小便、灰、土得自取。
明了论名大开量，如下卷说。
律中，灰土、泥等须受，应有人处。
二中，善见，四物不受，非可爱故。
了论，五量①摄一切物，如四药备引。
便利、水土，并名大开量，谓得自取，无所遮故。
律文令受，与论不同，故约有人通之。
据上二论，有人亦开。
①五量，一、时量，二、更量，三、七日量，四、一期量，五、大开量，即四药加一大开量。
十诵：听担食行，不使人见。
若食，当下道，取一搦，不受而食。
又听过大泽担粮，从他易净食。
僧祇、多论，见昨日石上残食，不受，开食，如前戒说。
亦急难开，事同俭时八事①。
五百问云：山野处无人者，日中不得往反，应七日自作。
先净米受取。
三中。
十诵，初开不受。
担行不使人见，食须下道，皆谓避讥嫌故。
搦，宁厄反，谓手一握也。
又下，次制易净。
二文相违，故注以会之。
僧祇、多论，文如前引。
亦下，决通开意。
四分，俭时开八事：内宿，内煮，自煮，恶触，僧俗二食、水陆两果不作余食法。
五百问中，七日一受，自作不失。
先净米，取，文脱。
彼具云：先净米，受取。
①八事，准四药篇，可更兼不受、残宿、坏生三提。
僧祇：浊水应受；性黄，无犯。
五分：咸水性咸，不著盐，听不受。
伽论：浊、咸、灰水见面，不须受。
四中。
水本大开，且约清者。
今论咸、浊，亦须受之。
僧祇、伽论约色，五分据味。
善见：若额头汗流入钵中，须更受。
臂中汗流入手，不须受。
五中。
流汗有同咸水，故亦须受。
注中。
上句决上臂汗，下句例成额汗。
僧祇：杨枝者，口中有热气生创①，咽汁，应受。
若误咽，不犯。
雪、冰雹，无净人处净洗手，自取食；有者应受。
四分戒本除水及杨枝，不言咽、非咽也。
准僧祇好。
六中。
僧祇杨枝，分咽、不咽。
冰、雪，约人有无。
四分杨枝，不分两用，故令准上。
①生创：创本作疮，咽本作因，非也。
生创之下，彼有医言嚼齿木之五字。
二、明转变。
善见：受生姜后生牙，不失受。
火净已生牙，牙处更净，非生牙处得食。
盐变成水，得食。
明转变中。
下列诸物，虽有变动，不易本质，故皆不失受。
善见生姜生牙，但须重净。
僧祇①：自重煮，不失受。
酪、酥，甘蔗、石蜜，麻、油等，由中前记识故，展转不失受等。
僧祇。
注文，即指律中阿难为佛②温饭之缘。
酪酥等者，谓中前受酪、蔗、麻，欲中后作酥、蜜、油，须加记识法，云：此中净物生，我当作七日药受。
过中变造，俱不失受。
①僧祇，彼云：若乞食，食冷，得自暖无犯。
②阿难为佛，此缘，四药篇：僧祇云，云云。
钞批：检祇无文，出十诵二六。
自重煮者，四药篇三四·一一以下，委明自煮、重煮通局。
五、受食处。
明了论：求得在此处，地及水中。
空中不成。
如前受中说。
五中。
空中不成，谓能受在空。
若论所对在空，亦应不成。
故知能、所，俱须在地。
如前，即指第二门。
六、明受食法。
一、器食相对。
了论，至边三种：至身边，谓以物置比丘手中；至物边，谓俗人担物，令①比丘自取，手至物边；至器边，以器贮物，授与比丘，但捉器受，并得。
六、受法中。
初科，了论三位可解。
今时就盘取食。
准至物边，理应成受。
①担物令，通释：准善见，合担授与，成受。
彼云：若头戴食，若肩担食，授与比丘，教比丘自取，不成受；若低身流落比丘手中，成受。
若担长乃至二十寻，两头安食，净人合担授与比丘，受得一头，一头亦成受。
二、身心相对。
身受非心。
心缘他事，但申钵受。
心受非身。
施主置食而去，但作意受。
毗尼母云：以嫌比丘故，置食舍地。
佛言：离手已，是与竟。
若准僧祇，口加三受。
身心平等。
非所遮。
若已足食竟，不作残食法，不成受。
非身心受。
比丘与施主先相领当，中前缘事，不得对面，便画地作相，后置食于中。
或入定，或礼佛、诵经，身心不关，故并成受。
二、身心中四句。
初句，非心成受者，虽非专缘食境，必须心境分明。
一向无心，则不成受。
第二句，初示相。
毗尼下，引缘。
彼因毗舍离谷贵，神足比丘往外国乞，彼嫌比丘等，如钞所引。
若下，显异。
口加如后。
第三，平等，谓正意仰手而受。
上明如法。
若下，简非法。
身心虽等，违法不成。
第四，先有方便，故开后成。
关，即涉也。
三、单心无对受。
僧祇：邪见人不与比丘食。
当满荼逻规地作相，若叶蔽钵①下时，口云受，受，受。
前畜宝戒，俗人宝器不得捉，下食时亦云受，受，受，大同。
明了、十诵亦同。
不相解等同之。
五分火烧马屋，送食置地，亦尔。
僧祇：若禅、眠，与食，不觉者不成。
若不欲自食，自捉与净人。
三、单心者，即前第二句。
前对身心历句，此中独约心论。
僧祇中，初引邪见缘。
彼因登瞿国是边地邪见，嫌比丘故，不亲授食。
当下，应有作字。
满茶逻，此云坛。
规，圆也。
口云三受，以替手法。
前下，指宝器缘。
畜宝所引，亦僧祇文。
彼因施主作金碗盛食，比丘以手示器，口加三受等。
明下，指略。
即彼二部，皆开口受。
又中、边不相解语，亦同开之。
五分施主送食，未及授与，急缘置地，应加口法。
僧祇禅、眠，彼云：觉者成受。
若不觉者，觉时欲食，当从净人更受。
若不欲食等，如钞引。
得自捉者，以非自啖，故无恶捉。
①若叶蔽钵，蔽钵绝句，行宗一四·六八：彼引僧祇，外道不与比丘食，规地作相，安钵于中，下食时，三遍言受等。
四、连绊触碍者。
僧祇：若绳连器物，相连不断，与比丘者，成受，非威仪。
乃至净人树上摇果，比丘以衣钵承取，或以手、脚、口，下果时触枝叶者，更生心言受，受。
善见①绳系不成受，以无口加故。
僧祇：若如上，成受，非威仪。
四中。
僧祇，初明绳连。
彼因兰若比丘入井抒水，时到，恐水还满，就井中食。
令净人盛食器中，绳系悬下，比丘一手挽绳，一手承之，作言受、受。
非仪，犯吉。
乃至下，明遥掷。
善见下，会异。
①善见，彼云：若净人在树上，以绳系果授与比丘，不成受。
余记意异，简正：或树叶以蔽掩，于地作相，或以钵置一处作相，并得成受。
又钞批：将树叶布地作坛，令置食于上。
四分：若遥过物，与者、受者俱知中间无触碍，得堕手中者，得。
四分遥掷成受，须约能、所同知无碍。
僧祇：井上悬食下井底，比丘口言受，受，勿突中间生草木。
若在屋上，当绳连捍取，口言受，受。
三、僧祇中。
初、明悬下，即向所引。
若下，明引上。
捍，音汗，护也。
十诵：写酥油注钵中，虽不绝，成受，以注下流故。
十诵。
虽不绝者，谓初出瓶，未落钵中者。
僧祇：净人行果、盐、菜，应语悬放。
果堕草上①，即去者不名受，小停者名受。
若净人难得，比丘至饭、饼、果、菜边受取行之。
若净人举不离地，亦名受，非威仪。
当语稍稍授我。
若鎗镬热②不得受者，当以两木横置地，比丘脚蹑，当安鎗时，口云受，受。
僧祇文四段。
初、明净人行受。
悬放，恐触器故。
即去，谓即时迸去者。
注文释上堕草。
踞坐③谓两足踞地。
准赴请篇，食须踞坐。
三千威仪云：诸佛法皆著净衣，踞坐而食。
若有出家弟子，应如是法。
以能防众戒④故，为净衣故，异俗法故，因制踞坐法。
广如后引。
此土跏坐受食，随方所宜，非教所许。
若净人下，明比丘受行，初示缘开。
若下，明就地受，又二。
初明物重法。
稍稍，犹言略略。
若下，明器热法。
①堕草上，通释：准此，今时申钵受饭时，饭粒迸落食单上者，成受，正有受意故。
若以一指支单弥善。
又五分有敷草地两边按手受食法。
②若鎗镬热，问：僧器得受取否？
答：不得，今文非僧寺中耳。
讣请篇三八·八，记明请宾头卢法中，引尼钞云：不以常住僧器供养，由护戒同凡故。
法苑及名义集等，并同此说。
若是净器应开。
然依五分亦似开僧器，彼若无净人，比丘受食，自行木器行食，应沸汤灰洗云云。
既明翻净，明知僧器。
③踞坐，会正：踞坐即垂足坐。
简正：平足著地，方名踞坐。
经云踞师子床，承足也。
④能防众戒，讣请篇三八·一九，记云：防众戒者，或恐盘坐不稳，而犯足食，或离诸非仪等。
净衣者，西天跣足，盘坐则污衣，故食讫洗足，方乃加趺。
异俗者，必应彼俗食多盘坐，此方不然。
云云。
五、心境相当受。
净人作三法，比丘作三法，食无七过等。
广如四药法中。
五中。
净人三法：一、火净，二、别药体，三、施心授与。
比丘三法：一、仰手受，二、或加记识①，三、分体分。
七过：一、内宿，二、内煮，三、自煮，四、恶触，五、残宿，六、未手受，七、受已停过须臾②。
准下，更有手受已变动，谓之八患。
①或加记识，四药篇，时药受法，让不受食戒，不明。
今记所引，非时药中文，故加记识；若时药，不用。
又非时浆单清者，亦不须之，但含时药则作之。
②停过须臾，若持之手应不失故。
四药停过须臾之中，引僧祇云非时受，不得置地停。
六、非心境受。
如上乞食自取、俭开等缘，不劳心境，自取无罪。
六中。
言非心者，由不对境，直尔自取，故无受心。
如上，即僧祇、多论取石上故食。
俭开，即本宗八事。
七、食须观门，五别①。
一、计功多少，量彼来处；二、自忖己行，全缺多减；三、防心显过，不过三毒；四、正事良药，取济形苦；五、为成道业，世报非意。
七、食观中。
一、观外食二事。
上句念种作，下句思施意。
二、观己行，全多缺减。
下三②并观现心。
三、即离过心。
上食多贪，下食多瞋，中食多痴。
离此三心，乃可进口。
四、即对治心。
言正事者，谓更无他意，正欲事同服药，以治饥病，即遗教云受诸饮食，当如服药是也。
五、即出离心。
道业通三乘三学，世报即人天。
①观门五别，准对施篇，此五观出明了论云云。
然简正云：明了论但明三观。
故论疏云：乃至观有三种，一、应离观，二、正事观，三、正事功德观。
余二，论但有义，钞引智、母二论明之。
五观中。
一中，智论云：计一钵之食，作夫流汗集合，量之食少汗多等。
又僧祇曰：计此一粒米，用百功乃成，夺妻子之分，求福故施。
二中，母论云：若不坐禅、诵经，不营佛、法、僧事，受人信施，为施所堕。
三中，了论疏云：上食起贪，下食起瞋，中膳起痴。
智论云若贪心当堕地狱，啖烧铁丸；从地狱出，作诸畜生，偿其宿债等。
四中，对施篇钞云饥渴不治，交废道业。
又譬如油车，不论美恶。
又如俭道，食死儿肉，岂有贪味等。
五中，持世、佛藏云：若不除我倒，不听受人一杯之水。
②下三，对施篇记云境虽有五，总束为三：初即观食，二是观身，三并观心是也。
故明了论中云：余一切文句，纵广道应知。
解云：出家人受食时，或受竟，先须观食，然后啖之。
广如下卷对施兴治中。
指广中。
了论明受食法已，而以余一切等二句结之，即是指略食观，故下引疏略释。
余皆指后。
但每日恒须，恐未见后文，故略知大旨。
不尔，徒自衣食，终为圣诃。
毗尼母①中：钝根比丘②总作一念。
利根比丘口口作念，著衣者著著作念，入房入入作念。
不尔，食出腹中。
亦如后卷。
显意中。
初明重出之意。
不尔下，申诫。
毗尼下，引证。
口口入入，非唯少时。
四事通观，不独饮食。
不尔者，彼云受人信施，不如法用，放逸其心，废修道业，入三途中受重苦故。
若不受苦报者，食他信施，食即破腹出，衣则离身等。
①毗尼母，检彼无文，出善见一五·一，彼云：若有聪明智慧信心出家比丘，至受食时，口口作念；若钝根者，未食时先作一念。
若钝根比丘受用衣时，应朝先作一念；利根著著作念。
房舍、床席、卧具，一切受用信施，应先作念。
若不先作念，是名负债用者。
不尔者下，母论第二，如记引。
②钝根比丘，见论一五。
如前条引。
八、正受食法①。
四分：受有五种：手与，手受；手与，持物受；持物与，手受；若持物授，持物受；若遥过物，如上说。
复有五种：身、衣、曲肘、器与，还以上四受；若有因缘置地与。
八中。
初科。
四分十法。
初五。
手、物俱互为四句，第五遥过，即非手物。
如上，即前所引知无触碍等。
次五中。
上四物物相对，如云身与身受等。
第五置地，则无所对。
注准僧祇，须加口法。
①正受食法，问：上标列云食食法，今云受食与第六何异？
答：相中交涉，实难辨别，且试分之：上泛明受食相，此别约正受时明。
十诵①：净人不解行食，半在钵，半弃地。
若堕所受草上，应食。
若著土，吹却食。
土多者，水洗食之。
僧祇：下时觉，堕钵中时不觉，二、初下不觉，堕时觉：此二俱非威仪，名受食。
十诵：行食时，净人轻比丘，故触比丘手，不应受。
不轻者，得。
次科。
十诵堕地皆成，准前应是停案上者。
僧祇，约心前后有无，应具四句。
文出二互，得罪，成受。
二俱不觉，准应不成。
后十诵中，触谓以物搪触。
轻不应受者，以非授心，受亦不成故。
①十诵，彼云佛在婆伽国，菩伽王子请佛及僧，其家大小多不信佛，或婆罗门，或边地人，行食不如法，半在钵，下同。
九、明失受法。
决意弃舍失。
了论：若人不须此物，决舍此食，失受。
更食得罪。
舍戒失。
了论云先受食已，后舍戒，余比丘须者，更受。
舍命失。
一切退没故。
即如亡人不净食器，皆不须翻秽。
任运失。
谓曾受四药，过时法满，更无有受。
如后律中。
转变失。
如麻出油，浆变成酒，酒变成醋，生变成熟，并失本受。
若尔，僧祇中何故展转不失？
答：此谓时中加记识故，后得无过。
若时中不记者，皆不成法。
遇缘触失。
如多论：净人触失，更洗手受。
僧祇亦尔。
今有重受而不洗手者，成受。
皆无腻触。
但先洗手，意在净心，非谓有污。
九中。
初决意者，谓作断念，理应更受。
二中，余须更受，故知已失。
三中。
初二句亦即了论。
由失本体故，行法皆失，故云一切。
没即灭也。
即下，引例。
分亡物中，残宿、内宿、恶触等食，余比丘得食。
以彼命终，诸罪皆失。
例今颇同。
四中。
时药过中，失受。
三药不加口法，同时药断；若加口法，各随限满即失。
如后，即对解中。
五中，初示相。
若下，会通。
僧祇，如前转变不失中引。
答文可解。
第六。
注中，初判不洗亦成。
此据无腻，有则须洗。
但下，本其洗意。
谨奉佛制，不妄贪啖，即是净心。
虽有此通，纵令手净，但得成受，不无违制。
十、依文解。
四分：食：五种蒲阇尼，饭、干饭、麨、鱼、肉也；五种佉阇尼，如上；五种奢耶尼，酥、油、生酥、蜜、石蜜也。
若不与食，自取著口中，咽咽堕。
非时、七日，限过，亦堕。
尽形，无缘不受食，吉罗①。
十、对文解。
犯中，初列诸食。
三五十五，前二可知。
奢耶尼，即七日药。
文阙非时、尽形。
若下，结犯。
初、通示犯相。
非下，别简三药。
上二药，限中无过。
尽形一药，法无限齐，但约无病，结犯仍轻。
①不受食，吉罗，此约加法尽形药。
若不加法药，不受食，同时药可结堕故。
问：若加法药，可不须更受，今云不受故，犯吉，若尔，虽无病缘受食可无犯耶？
答：加法尽形药，无缘一向不开服。
但非时食戒中云非时故，犯吉，残宿中云犯残宿吉，今不受食中云犯不受吉，但随戒改名耳，非谓受已无吉。
不犯者：取净水、杨枝；若不受酥油灌鼻，与唾俱出，余不犯；若乞食时，鸟衔食，若风吹堕钵中，除去此食，乃至一指爪①可除去，余者不犯。
不犯中。
上二非食。
若不下，治病。
若乞下，开物堕。
粗者可除；或不可辨，理应再受。
余即除不尽者，准上善见，细尘更受，以一向不可除故。
①一指爪，通释：钵中落入者，不知其分齐，乃至一指爪许可除去欤。
又上十诵一搦，亦同例欤。
又五分二二婆罗门以僧不净米一把投车中若不可分别，辄去一把云云。
索美食戒四十。
四十。
佛在舍卫。
跋难陀以商贾为檀越，便语云：欲得杂食①。
彼问：何患思此？
答言：无患，但意欲耳。
彼讥，因制。
①杂食，律缘起中，檀越报云：我曹常卖买生活，犹不能得杂食，况出家人？
时乞食比丘闻，嫌责跋难陀言：云何自为身，求如是美食？
行宗：杂食者，用四美物和杂饭、麨，西土俗风以为厚味。
四美物者，乳、酪、鱼、肉也。
四缘：一、是美食，二、无病，三、自为己，四、食咽，犯。
犯缘。
第一，注示四物，简余得轻。
缘起云杂食，通收此四。
戒疏具五缘，加第二随非亲乞，准此开亲。
祇中：不得从屠家乞肉汁。
八种，乳酪家，亦不得。
恐招讥过。
蚕家乞绵，亦同于此。
释初缘中。
前引僧祇，以明讥过。
八种是总举，乳酪即别相。
彼律，酥、油、乳、酪、蜜、石蜜、鱼、肉为八种。
言招讥者，彼律，俗人讥言：瞿昙沙门，不能乞粗食，而乞酥油等。
此败坏人，何道之有？
五百问：不病索好食，犯重。
次五百问，以示别犯。
彼约盗心，不病言病，故成重罪。
今此无病直索，故不同之。
旧云论重律轻，非。
以犯相别故。
律不犯者：病人自乞，为病人乞，或自他交乞，不求自得，一切得。
不犯中，四。
第二。
律作为病人乞，得而食之，此开自食。
自他交乞，乃是为他。
律云或己为他、他为己是也。
与外道食戒四十一。
四十一。
佛将弟子从拘萨罗游至舍卫，大得饼食，令阿难分与乞人。
遂以粘饼与女人①，余皆得一，女独得二，彼因讥谤。
又外道得食，人问，便云秃居士处得。
以此二缘故制。
①粘饼与女人，亦是外道女也。
律云：时彼乞儿众中，有一裸形外道家女，颜貌端正。
时阿难付饼，饼黏相著，谓是一饼与此女。
乃至彼妇人语此女云：彼与汝私通，何得不与汝二饼也？
五缘：一、是外道①，二、知，三、自与食，四、非置地②、使人，五、彼手受，便犯。
五分：乞食，乞儿、乞狗畜，量己食分减施。
十诵，外道伺求长短，与食不名污家。
多论：与无见人不犯。
若众僧与外道食无过，不得手与。
明开中。
五分不明外道，乞儿语通，故此引之。
下二乞字，并去呼。
十诵、多论二文并开，但非自手，则同今宗。
无见③即邪空外道，或住邪见、无正见者。
文略不犯。
准律有五：一、若舍著地与；二、若使人与；三、若与父母；四、与塔别房作人，计作食价与；五、若力势强夺去。
①一、是外道，疏云：一是出家外道，以在家者但犯小罪。
由出家名同，真伪难别，生人惑倒故重。
律云：外道者，乃至在此众外出家者是。
又多论曰：佛言：除佛五众，余残出家人皆名外道。
然依多论结犯，在家、出家外道悉犯堕。
行宗在家小罪者，污家犯吉。
②四、非置地，四中，初、一向不开与。
时诸外道有怨言：一二外道有过，我曹复有何过，而不见与？
因开置地与、若使人与。
③无见，多论：若自手与一切九十六种异见人食，不问在家、出家，裸形、有衣，悉波逸提。
与一切无见人食，无咎。
通释：无见者，疑无上种种异见，泛尔白衣耳。
邪空外道，岂无犯乎？
彼亦应九十六种所摄故。
记释难详，来者察之。
④僧祇，彼云：若比丘兄弟、姊妹，在外道中出家来者，亦不得自手与食，当使净人与食；若无净人，语令自取食。
不嘱同利入聚戒四十二。
四十二①。
佛在舍卫。
长者为跋难陀饭僧。
彼时欲过方来，比丘食竟不足。
又罗阅城大臣得果，令僧中分。
后食已，诣余家，僧不得食。
二缘故制。
名云同利，即同受请者。
凡受他请，有缘入聚，须白同请，令知所在，不白故犯。
①四十二，缘中，准律，僧欲食，长者叙本意，待跋难陀。
彼时欲过方来，僧见时欲过，虽食竟不满足等。
后中大臣与跋难陀知旧，即送新果于僧伽蓝中，令跋难陀为僧分与。
彼食已往余家，时过方来，僧竟不得食新果。
五缘：一、先受他请，以不受故，佛开不嘱入村；二、食前后；三、不嘱授；四、诣余家无缘；五、入门犯。
僧祇：若乞食比丘次行乞食，到檀越家，即请令住，因往他家，得二堕。
如上背请中。
释初缘中。
僧祇二堕，前戒委引。
义准：若一人受请，无同请者，须白请家，或白净人，后得余行。
一、不恼食主；来问知处故。
彼律又云：若二比丘各受常请，交往亦尔，须白施主。
义决中。
以文制同利，则据多人，不明独请。
故准僧祇令白请家等。
一合作以，或可来上脱二字，即配上两白也。
彼下，引证。
常请，谓长供不绝。
交往，谓我往他家，他来此家。
四分云：食前者，明相出至食时。
食后者，从食时至日中。
家者，男子女人所居。
白余比丘者，同一界住。
若嘱授，诣村而中道还，或至余家，或至寺内库藏处及边房，若至尼寺中，若出彼白衣家，并失前嘱授，当更嘱他；不者，入门堕。
释后四中。
初释食前、后。
食时者，相传以为辰时，用此为中，以分前后。
注，同时经，即时非时经①。
次释余家，可解。
白下，明嘱授。
初明所嘱人。
注文简异。
以非时白，通界内外。
若下，明失嘱法。
有六缘。
中道还者，准约息意，不往故失。
或余家者，非向所嘱家。
不下，结犯。
①即时非时经，疏云：依如时经，正在时中，故是食时。
记云：依时经者，彼从明旦至中已前，中半折之，故云时中，谓时之中间也。
若约此方，正当辰时，即如经云食时著衣持钵是也。
不犯者：若病；若白；若迦提时；若施衣时①；若无比丘，不嘱，至余库藏及尼寺；若家家多敷坐具请比丘。
不犯中。
初文六节。
上四可解。
第五，律作若无比丘，不嘱授，而至余处等，以无法可违故。
六、家家请②，如欲往彼请家，中途他家相命，因而暂止。
律文更开难缘，今此略耳。
①施衣时，注戒云：自恣后，无衣一月，有衣五月；除此已，余时劝化作食并衣施者是也。
疏云：若非时分，先有好心，施衣及食，已是开讫。
必未起心，比丘劝化作食施衣为僧者开，以利多故；自为不开。
②六、家家请，疏云：多家敷具者，谓多家同会处，处处待僧；随至何家，皆是请处。
记云：但约同会，不同亦犯。
今记少异。
十诵：若食不足，若不正，余处求，不犯。
多论：主人明日供，今日往，堕；除主人唤。
广如下卷。
他部中。
十诵约正、足，此开背请，亦听不嘱。
多论明犯，非关此戒。
或约辄往，令众不知，少有同故，寄此明之。
下卷即讣请篇。
食家强坐戒四十三。
四十三。
佛在舍卫。
迦留陀夷与本俗友妇①系意，后往其家。
其妇严身，其夫极爱。
比丘食已，坐住，夫瞋，故制。
①本俗友妇，妇名斋优婆私，妇及比丘，俱颜貌端正，互系意，时夫问比丘言：欲须何等？
答言：须食。
即命妇与。
彼食已故住不去，夫言：汝已须食竟，何以不去？
时妇现相，令其不去，时夫瞋恚云：比丘妨我，向言须食，食已故不去，更欲作何等？
我今舍汝去，随汝所欲！
即舍去。
时乞食比丘至其家，见已嫌责，举过因制。
四食之中，是触食家。
眼根对色，故名触食。
五分：男女情相共食。
僧祇①：见色爱著，故名食也。
释名。
四食者：一、段食粗、细为二。
粗则可知。
细谓中有食香，天及劫初，食无变秽，如油沃沙，散入支体，故名为细，二、触食，三、思食谓意业也。
思心希望，能延命故，四、识食中阴、地狱、无色众生、入灭尽定，虽无现识，识得在故。
小乘则识蕴，大教即梨耶，势力所资，能任持诸根故。
段食局欲界，余三通三界。
略知如此，他宗法相不可广故。
五下，引证。
五分情者，但就识论。
僧祇具列根、境、识三。
①僧祇，一八：复有食名，眼识见色，起爱念生欲著。
故名食也四字，本文无之。
四缘。
一、是食家。
二、知是。
十诵：若断淫家，若受斋家，男女互受一日戒，不犯。
三、强坐屏处。
五分：坐者，知妨其事。
十诵：此舍多人出入，不犯。
四、无第四人。
僧祇：母女姊妹亦犯。
缘中。
第二。
十诵断淫，谓夫妇修梵行。
受斋即八戒，断正淫故。
三中，五分妨事者，令彼夫妇不得随意故。
十诵多人，即同第四人故。
四中，三人外更有一人不犯，故云第四。
僧祇简非证人。
彼律有比丘伴，无犯；白衣虽多，亦犯。
多论，二师、父母、尊人在座，不犯。
四分开缘，并通道俗，不同僧祇。
律云有宝者，多论：以著宝衣轻明发欲故也。
次科。
有宝者，律列金、银、真珠等，即以严身之具目于女人。
引论显意，可见。
律不犯中：若舒手及户处坐；若二比丘为伴；有识别人，或客人在一处，若不盲聋；或从前过不住；或病发倒地；力势所持；命、梵难缘等，并开。
屏与女坐戒四十四。
四十四。
迦留陀夷念前戒开手及户处坐，即与女人在户扉后①坐，共语。
招讥，故制。
若准戒本，亦标食家，乃是因前而制。
至于论犯，不必假夫②，故略之耳。
①在户扉后，行宗：户扉后者，意谓手及，无所犯故。
准上列缘，还同前戒，申手不及户，犯。
必在户后，手虽相及，约本缘起，亦应同犯。
②不必假夫，通释：若依律，夫妇相兼，名之食家。
故律云：食者，男以女为食，女以男为食。
准此，通男女名食家。
四缘：一、是俗女，二、屏处，三、无第三人，四、申手不及户坐，犯。
缘中。
屏处者，律云：若树、墙壁、篱栅，若衣及余物障。
多论：闭户无净人，堕；开户，外有净人，吉；户内有净人，不犯。
释第三。
多论，约户内外，次列三相。
今时入聚，须带净人，或对女坐，勿使离身，可得免过。
不尔，如论结犯。
僧祇：若母、姊、妹；若大小净人、睡眠、痴狂、婴儿，虽有是人名独。
若净人作务来往不断；若门向道，有行人如食顷不断；若阁上、阁下净人遥见者，不犯。
僧祇。
初、简非证。
七人三类：初三，亲属；小净人、婴儿，无解；睡、狂，无知。
皆非可畏。
大字读为太。
二不定及强坐中已释，故注显重重之意。
若净人下，明假缘成证。
三相可分。
律不犯者：舒手及户坐，使乞食比丘见；若二比丘为伴；若有识别人在边；及难缘，并开。
不犯。
并同前引。
独与女人坐戒四十五。
四十五。
四缘：一、是俗女，二、露处，三、无第三人，四、在申手内共坐，犯。
列缘。
第二，注释露处。
由此二屏，皆无障故。
前云①：尘雾暗黑名见屏，常语不闻声名闻屏。
①前云，二不定中，又与尼露坐戒也。
本律当戒下，正有此文。
十诵①：与女露地坐，随起还坐，随尔数堕；相去一寻内，堕；一寻半，吉；二寻若过，无犯。
犯相中。
十诵，初、约身动止。
相去下，二、就处近远。
罪相递减，讥过浅深故。
一寻八尺，即伸手内。
①十诵，检彼无文，出多论卷七。
前食家，不犯者如前。
若互受一日戒，吉罗。
点前中。
前引十诵，但云不犯，恐前遗笔，寄此点之；或别有意，来者更详。
注戒①指不犯同前。
①注戒，考本律，与前全同。
驱他出聚戒四十六。
四十六。
佛在舍卫。
跋难陀与比丘斗，结恨在心，便诱至城中无食处，知还寺时过，便驱出①，令彼不得食、疲乏。
因制。
①便驱出，律中：跋难陀语彼言：未曾有！
汝是大恶人。
彼问：我作何过？
跋难陀言：今由汝故不得食，长老速去！
我共汝若坐若语不乐，我独坐独语乐。
作此语已，便入城中有食家而食。
时彼到祇洹，时过不得食。
四缘：一、是比丘，二、期与设食，三、无诸缘碍，四、遣去，犯。
犯缘。
第三无诸缘者，即下不犯，破戒、见，命、梵等也。
律中不犯：与食令去；若病，若无威仪人见不喜，自送食①与；若破戒、见故，命、梵等难，方便遣，不以嫌心。
不犯为三。
初、先与后遣。
若病下，二缘先遣后送。
若破戒等，不与而遣。
文令方便，反明嫌心非无小过。
①送食，彼云：语言汝去，我当送食至僧伽蓝中。
过受四月药请戒四十七。
四十七。
佛在释翅瘦。
施主请僧①给药。
六群求难得药，彼为市求，便诃骂之。
因制。
戒名。
四月，且从缘说。
准下僧祇，一月、半月。
①施主请僧，律中：摩诃男释种请众僧给药，六群自相谓言：彼敬上座故与好者，求不求亦与；于我等无恭敬心，与恶者，我等设求不与，况不求而得？
我等当诣彼家，求索难得、无有药。
便往索。
摩诃男报云：家中无之，当为市求给。
六群言汝有爱，为上座能施，我等求尚不与。
岂汝家无有此药，若无者，云何请僧给药？
汝是妄语人等。
摩诃男言：我先有誓，家中所有者随给之，所无者，市求给之。
云何言我有爱妄语人？
长老去！
我自今已去，不复能供给众僧药也。
比丘责过，因制。
六缘：一、是药请，二、施主限定，三、知限，四、过受，五、无缘，六、食，便犯。
犯缘。
第一。
十诵①四药通犯。
过受四月时食者，提。
索余事，吉。
四月过已，索七日、终身，亦提；非时药，吉。
五、无缘者，即下四缘。
①十诵，一七：过四月已，若复索酥，得者，波逸提；不得，突吉罗。
索油、蜜、石蜜等，得，波逸提；不得，突吉罗。
若索诃梨勒、阿摩勒等，得、不得，并吉罗。
又出五八。
僧祇中：春、夏、冬，若过皆犯。
或一月、半月①，不得更过。
释中。
僧祇三时，各有四月，通有过限。
①或一月、半月，疏云：僧祇随三时中，或一月、半月，有过皆犯。
记曰：僧祇明判，但约施限，通于三时，长短不定。
准之，或一月请、半月请，随过亦犯。
律中不犯者，除四缘。
如戒本。
不犯中。
四缘者，一、常请，二、更请，三、分请，四、尽形请。
疏云：常与尽形，有何别者？
就能、所以分也。
过药限①，堕。
过夜限，吉罗。
示犯中。
犹同昔义，准疏②反之。
彼云：此戒索轻，过限重也。
所以然者？
先有好心，四月与药，期限已满，供养心息，过受置恼，败损处深。
又承前受请，人喜过日，故重。
余不③具引。
①过药限，律云：请者有四种：或有请，夜有限齐，药无限齐，彼作夜分齐，不作药分齐；或有请，药有限齐，夜无限齐，彼作如是言我与如是药，而不作夜分齐。
后二句易知，具出律一五。
然律不定轻重，故古师生异执，彼执缘起耳。
疏据善见判，则为明据。
②准疏，彼重也下有故善见云施油，索酥，但犯吉罗。
是知轻也之十六字。
③余不，彼云：若尔，何故缘中索药制？
答：亦可索、过俱提。
然下辨相过限结故，及戒本中亦言过受。
既明四月，止夜分齐，非索药相。
观军戒四十八。
四十八。
佛在舍卫。
人民反叛，王领军征伐。
六群观阵，匿王不悦①，故制。
①匿王不悦，律，王问言：诸尊在此欲何所为？
报云：我无所作，来看军耳。
王闻不悦，复问：欲何所至耶？
报云：欲诣舍卫见佛。
王言：若至，持我名礼拜问讯。
令持一裹石蜜奉佛，具白此因缘等。
多论有三意：一、为尊重佛法故；二、为灭诽谤故；三、为息诸恶，增长善法故。
制意中。
初明住持，二是化他，三成自行。
由观兵斗，凶暴无慈，失诸善利。
四缘：一、是军阵，二、故往观，三、无缘，四、往见，犯。
初缘。
律中①，下至一马、一车、一步卒，皆犯。
第三，即下被请、道断等开。
①律中，卷一五，取要。
僧祇二八云：四人护象足，是名象军；八人护马足，是名马军；十六人护车，是名车军；三十二人执持兵杖，是名步军。
四分：阵者，若戏、若真，看者皆堕。
若军在前后，下道避；不者，吉罗；方便见，堕。
若被请去，力势、道断等，不犯。
释中。
初科。
四分，初、明犯。
上二句释军阵。
戏谓游驿教习之时，真谓正斗。
律作若戏、若斗，其相可解。
若军下，次明相值。
方便，谓虽下道，偷目顾眄。
若被下，明不犯。
律列多种，谓若有事往，若下道避，恶兽、贼难、大水涨，命、梵等不下道，无犯。
僧祇①：若逢军不作意见者，无犯。
若作意举头窥望，见，堕。
若天王出，作意看者，越。
乃至看畜生斗，及人诤口，看者亦越。
十诵：为观无常故，虽观不犯。
释二中。
僧祇，初明逢军。
准意断犯。
若天下，明非阵。
三相皆轻。
天王，即国君仪仗。
畜斗人争，皆相因而制。
十诵，由睹相残，易生厌离。
虽有此文，世多滥倚，自非实行，往观皆犯。
①僧祇，第五八·二，彼云若比丘入聚落邑道中，下同。
有缘军中过限戒四十九。
四十九。
六群有缘至军中宿。
招讥，因制。
四缘。
一、有请缘。
多云：开往者，为沙门果故，长养佛法故，长信敬故，又道俗相须①成就佛法故，听往有益。
二、曾经二夜。
三、第三宿不离见、闻处。
四、明相出，犯。
初缘。
多论四意。
上三利他，四即相利。
彼又云：若不开往，便谤云：比丘有求不唤自来，无求时虽唤不来。
若往说法，令悟道果，故开往也。
律不犯者，第三宿明相未出，离见、闻处；水陆道断、命梵等不往，皆开。
①道俗相须，导俗篇云夫道俗相资，有逾影响。
若不假彼外护，则无附法之心。
既能受供资身，理须以法济俗。
故得光显佛日，住持像运等是也。
观军合战戒五十。
五十。
六群有缘在军中观斗力，一人被箭射，舁归。
招讥，故制。
此戒因前而制。
疏云：既有缘至，应坐说法。
后看合战，为刃所中，犯同于初。
不犯，亦同前戒，故文不列。
四缘：一、先有缘在宿，二、军阵合战，三、方便往观，四、见便犯。
饮酒戒五十一。
五十一①。
佛在支陀国。
娑伽陀比丘降龙，示俱睒弥王，得酒饮醉，卧路。
因制。
①五十一，缘起如古迹说，然彼引五分，四分无龙雨雹损谷等事，律中：沙伽陀诣编发梵志住处，求寄宿第一房。
彼言：我不惜，但有毒龙，恐伤害。
比丘言无苦，往坐。
龙放火烟，比丘亦放；龙放身火，比丘亦尔，室中如大火，比丘灭龙火，自火转盛。
遂降著钵中，示梵志。
时彼家有拘睒弥王见，生希有念，后请给黑酒。
即饱醉，路倒而吐，众鸟乱鸣。
佛诃言：如今不能降小龙，况大龙？
因说酒十过而制。
三缘：一、是酒，二、无重病缘，三、饮咽，犯。
律云：若以我为师者，乃至不得以草木内酒中滴口。
因说酒有十过。
制意中，本律。
初示严敕。
以为资者，必禀师教，不可违故。
乃下，明急制也。
今时学法，率多嗜酒，临此慈训，那不自惭！
因下，显过。
一、颜色恶，二、少力，三、眼视不明，四、现瞋恚相，五、坏业资生，六、增疾病，七、益斗讼，八、无名称，九、智慧少，十、命终堕三恶道。
观斯十过，现事灼然。
世愚反云益力治病者，不亦谬哉！
五分：以降龙故得酒醉，衣钵纵横。
佛与阿难舁至井边，佛自汲水，阿难洗之，著衣卧绳床上，令头向佛。
须臾转侧伸脚蹋佛。
佛集僧言：昔日敬佛，今不能敬。
昔伏毒龙，今不能降虾蟆。
因说渐①断酒制，乃至嗅酒器。
五分。
缘同四分，彼云娑竭陀比丘，梵音少异。
初、缘起。
舁，音余，对举也。
佛集下，立制。
初示过。
上二句无恭敬，下二句无威德。
因下，正制。
①说渐，五分卷九：娑竭陀，佛制后不敢复饮，以先习故，气绝欲死，饮食不消，不知云何。
以是白佛，佛言：令嗅酒器。
不差。
佛言：以酒著麨中，若羹粥中，令啖之。
犹不差。
佛言：听以酒与之。
娑竭陀得已便差。
即以白佛，佛言：已差应渐渐断之，乃至嗅酒器。
多论①云：此戒极重。
能作四逆，除破僧；又能破一切戒；及余众恶故。
多论。
初句，通标制重。
能下，举事别释，有三。
初、成逆业。
破僧立佛，醉者人必不信，所以除之。
二、能破戒，一切者，总收五、八、十、具。
彼论云：有人饮酒，淫母，盗鸡，杀人。
人问，皆云不作。
四戒尚毁，余则可知。
良以昏神乱思，放逸之本，沙门大患，可不然乎！
三、余众恶者，谓非戒所摄三不善业也。
①多论，续论四页，此戒本作此酒。
破僧下彼接云：以破僧要自称为佛故。
又见本论第一。
四分中：但使是酒，乃至草木作者，无酒色、香、味；若非酒①，而有酒色、香、味：并不合饮。
若酒煮、酒和合食饮，一切堕。
若甜、醋酒，食曲、酒糟，一切吉罗。
十诵：若饮似酒，醋酒、甜酒、糟淀，若曲，能醉人，咽咽堕。
多论：曲犯堕者，谓和酒曲干持行者。
若余曲，不犯。
释中，初科。
四分，初、明是酒，不论色、香、味。
草木作者，律云梨汁酒、阎浮果酒、甘蔗、舍楼伽、蒲萄酒等。
若非下，明非酒。
具三，同酒。
必不具者，如下甜醋，但犯吉罗。
若酒下，明和食。
准注戒，煮字下多酒字。
上明犯重。
若甜下，明结轻。
律作甜味酒、醋味酒，今文合之。
十诵五种皆堕，并取能醉。
四分结吉，应非醉者。
淀即酒滓。
食曲能醉，于义难显，故引多论决之。
论云：以麦及药草，以酒和之，后干持行，和水饮，令人醉也。
①非酒，东野云：此一段与律违。
律云：非酒，酒色、酒香、酒味，应饮。
疑脱不字乎。
又业疏一九·九明受浆中云：今有用诸草木合酿为酒，具色、香、味，如酒不异，但不醉者，佛令屏处饮之；若饮醉者，如法治罪。
若此文试会律，若今钞约具三醉人者，律约具三不醉者，尼钞亦尔。
通释：律中，是酒，具阙，亦不开，故文云：或有酒，非酒色、非酒香、非酒味，不应饮。
若非酒，具缺，皆开，故文云：非酒，酒色、酒香、酒味，应饮；非酒，非酒色，酒香，酒味，应饮；非酒，非酒色，非酒香，酒味，应饮；非酒，非酒色，非酒香，非酒味，应饮。
又五分云：有非酒，酒色，酒香，酒味，不令人醉，欲饮，听屏处饮；若令人醉，突吉罗。
今钞及注戒非酒具三，不合饮，疑律本有异故耳。
然济缘云：色、香、味三具而不醉，开饮；非具而醉，犯吉，境缘不具，故不至提。
此文足会四、五二律。
谓现行律本具三开饮者，约非醉者；今钞不开者，约能醉者。
具三、醉，堕。
今于非酒中，准两记作四句：一、具三而醉，如今记，同酒，犯提。
二、具三而不醉，如济缘，不犯。
三、不具三而醉，如两记，犯吉。
然今记会十诵，四分结吉，应非醉者云云，此释非也，应言惟是部别。
济缘非醉者，具三尚不犯云云，况今不具不醉者，岂可犯吉乎？
下以僧祇果浆令醉犯越，同四分甜酒，全同济缘，故知今释非正。
四、不具不醉，不犯可知。
因问：以曲和饭未熟者，世称云甘酒得用否？
答：若将为非酒，应开，不具三故，非醉故。
然准伽论，属是酒，正犯提也，彼云：谷作酒未熟得饮？
佛云：饮者波逸提。
问：既是不醉，制犯堕者？
答：但是是酒，不论色、香、味、醉、不醉，皆结正罪。
如律中草叶一滴，岂可醉哉？
而制犯提。
盖防滥托故耳。
问：世作苦酒法，亦须饭曲，又多生虫，得饮否？
答：伽论，问曰：米苦酒，澄清无腻，非时得饮否？
答：不得饮。
依文但非时制，准此时中应开。
又虽和曲饭，全与造酒法异。
又非嗜味者，故非酒例。
然多生虫，不饮弥善。
四分：若酒作酒想，若疑，若无酒想，皆堕。
十诵：为恐冷发，和酒与之，不看即饮，故制。
若看知非而是者，如上开之。
次科。
初、引律。
境想，事同淫戒。
注中，初句示律文，次句明今释。
谓先有方便欲饮，至后饮时，乃生非酒想、疑。
后心无犯，成前方便故须结重。
必先无意，迷忘须开。
疏云：诸师约心从境制，余意不同。
圣制有以，文少不了。
岂有智人由来不嗅，须浆误饮，可结提耶？
十诵，彼约不看，同今取境。
看则非意，可证迷心无方便者。
律不犯者：若病，余药治不差，以酒为药；若用身外涂创，一切无犯。
不犯中。
初文。
两缘，可解。
五百问：若医言必差，得和药服，不得空服。
强劝人，不饮，吉；饮，犯堕①。
善见：若酒煮药故，有酒香、味，犯吉；无者，得饮。
次科。
以律语漫，引论决之。
五百问中，必取医语以定可不。
强下，即教他犯。
次引善见，必无香、味。
两准论意，须知制急，不可滥托。
①饮，犯堕，本宗教他同犯，但十二戒，戒疏一三·五偈云：掘坏牵用劝，恐然藏杀饮，无根捉落宝，自作教他同。
准此，饮酒教他惟犯吉。
僧祇：一切果浆令人醉，越。
若曲饭和食者，提。
啖蘖者，越毗尼。
三中。
僧祇果浆，同上甜酒。
曲和饭，提，亦约能醉。
糵即米牙，谓糟粕也。
此方多有糟藏之物，气味全在，犹能醉人。
世多贪啖，最难节约。
想西竺本无，故教所不制。
准前糟、曲，足为明例。
有道高士，幸宜从急。
水中戏戒五十二。
五十二。
佛在舍卫。
十七群在阿耆罗婆提河中嬉戏浇灒，匿王与末利夫人在楼上见。
夫人令以石蜜奉佛①，便诃责而制。
①以石蜜奉佛，律云：王见已，语夫人言：看汝所事者。
夫人报言：或是年少，始出家未久耳。
时便疾下楼，遣一婆罗门问讯世尊，并令奉一裹石蜜，以上因缘，具白世尊。
多论四意：一、佛法尊重，理宜敬奉，入水游戏，损坏不轻；二、动越威仪，招世讥过；三、妨废正业；四、又失正念故。
制意中。
初是坏法，二即损他，三、四损己。
佛慈制戒，反损成益。
三缘：一、是水，二、无缘，三、入中戏，犯。
犯缘。
第二。
谓道行渡水等，皆不犯故。
律中：戏者，放意自恣。
以手画水，或水相浇灒，乃至以钵盛水弄，一切堕。
除水已，若浆、苦酒，弄者，吉。
僧祇：水陆互浇灒，越。
俱水中者，提。
五分：抟雪及草头露弄者，吉。
伽中：乃至水滴地，亦吉。
释中。
第引四文，摄相斯尽，罪有轻重，随事不同，莫非皆约戏弄之意。
律中不犯者：若道行渡水；沉水取沙石诸物；若学知浮法而浮，掉臂画水，灒水者，不犯。
不犯三缘，皆非戏意。
道行渡水，一也；沉水取物，二也；学浮防难，三也。
准注戒，而下多浮字。
掉臂画水，浮法须尔，因而灒故。
击擽戒五十三。
五十三。
佛在舍卫。
六群中一人击擽十七群中一人，几死，因制。
戒名者，古谓以手于腋下捵弄令痒。
若准犯缘，必具恼意，故知成犯非唯戏剧。
四缘：一、大比丘，二、作恼意，三、手脚十指，四、触著便犯。
僧祇：以指指比丘，亦提。
五指指，五提。
乃至①差会以指指某甲去者，亦堕。
沙弥眠，唤觉，当挽衣。
五分：若击擽沙弥乃至畜生，亦吉。
四分：若以余物击擽者，吉罗。
释中。
僧祇。
指触，须论恼意。
言挽衣者，深防意也。
若准四分，眠触皆开。
五分，简异类。
四分，简余物。
①乃至，彼云：一切手指，波逸提；以拳指，偷兰遮；若木、若竹指，越毗尼罪。
若直月、若知事人差次会，以指指言某甲去，波逸提。
不犯者：不故作；若眠，触令觉，一切开。
不犯中，略行来、扫地、误以杖头触他。
不受谏戒五十四。
五十四。
佛在拘睒毗。
阐陀欲犯戒，比丘谏言莫作。
不从他谏，即犯诸罪，故制。
五缘：一、己欲作非法事；二、他如法设谏；三、知己所作非，前人谏者是；四、拒谏不受；五、随作犯根本，违谏波逸提。
此谓谏时不受，犯吉；后作六聚，通犯堕也。
缘中。
初通列五缘。
此下，点上四、五。
前僧残中，违僧命重，随谏即结。
此别人谏，要待作成。
若不作事，便成受劝故也。
又不同下拒劝学戒，谏于止犯，出言即止。
此谏作犯，待作成违。
不犯者，如僧残末戒开之。
不犯指上者，若无智人谏，报言可问汝师、和尚更学问等，若戏笑、独语、梦中语、错乱。
怖比丘戒五十五。
五十五。
佛在波罗犁毗国。
迦波罗①比丘为佛侍者，于经行处反披拘执，怖佛。
明旦制此戒。
①迦波罗，注戒及律作那迦波罗，律中：佛至经行处经行。
佛常法，若经行时，供养人在经行道头立。
彼知初夜已过，白佛还房，佛默然；中夜、后夜已过，天欲明时，复白佛，佛亦默然。
时彼念我宁可怖佛入房，便反被拘执，作非人恐怖声：沙门，我是鬼！
明旦因制。
五缘：一、大比丘；二、作怖彼意；三、以色、声等六尘事，一一示说；四者，一一相现；五、见、闻，便犯。
不问前人怖以不怖，皆堕。
律中：不了者，吉罗。
缘中。
三、四，随一成犯。
律云：若说色、声等①恐怖，说而了了者，提。
又云：若以色、声恐怖人，一一皆堕。
言色怖者，或作象、马、鬼形等；声怖者，或贝、鼓、啼声等；香怖者，树叶、华、果香及臭气等；味怖者，醋、甜、苦、涩，令彼尝怖；触怖者，热冷、重轻、粗细、滑涩，令触怖；法怖者，语云梦汝死、罢道等。
五、见、闻者，对上两缘。
不下，示犯。
不问前人者，以怖就能犯作意为言，不取所怖。
①色、声等，多论八：问：此是常所见事，何以怖畏？
答：以非时故，令人怖也。
又云味者，若比丘问他比丘：汝今日用何物啖食？
答云：用酪、鱼。
又云若用酪、鱼啖饭者，是人得癞癣病等。
触者，若他先敷坚物用坐，欲令怖故，去坚敷软，事相忽异，令惊怖也。
法者，语余比丘汝莫于生菜中大小便，当堕地狱、饿鬼、畜生。
若除六事，更以余事怖，吉罗，所谓若以多眠、多食、多言语，当堕地狱、饿鬼、畜生等，吉罗。
不犯者：或暗地无火，或大小便处，谓是恶兽，便怖；乃至行声、謦咳声等而恐畏；若以色示人，不恐意；余尘亦尔；若实有是事相，或梦中见当死、罢道、失物，和尚、父母重病，若死，语彼令知；若戏，若误。
一切不犯。
不犯中。
初开色声。
謦咳，谓嗽声也。
若以下，开非意，则通六尘。
若实下，点法尘。
下开戏、误，可知。
半月浴过戒五十六。
五十六。
佛在罗阅祇。
竹园有池，瓶沙王听比丘常在中浴。
六群后夜入浴，王与婇女诣池相值，王不得浴①。
大臣嫌恚，因制。
戒名云过，谓未至半月，过越圣制。
故疏标云减半月浴戒是也。
若准后，开边方五事，得数洗浴，为生世善。
故知此戒，局制中国。
此当边地，计是常开。
然省事知足，依制弥善。
①王不得浴，律：王问左右言：此中谁浴？
答云：是比丘。
王言：莫大作声，恐彼不及浴而去。
六群以种种细末药更相洗浴，乃至明相出，王竟不得浴而去。
五缘：一、曾前洗浴，二、未满半月，三、无缘，四、更浴，五、洗半身，犯。
四分：除热时，春后四十五日，夏初一月；病者，下至身体臭秽；作时，下至扫屋前地；风、雨二时，下至一旋风、一滴雨著身；道行时，下至半由旬来往：皆开。
无者，过洗半身，堕；方便悔，吉。
多论：天竺热早，从三月初至五月半，听洗。
随国土早晚热，用此限洗。
释开缘。
初科有六。
初、明热时。
春后四十五日者，三月初一至四月十五。
夏初一月者，四月十六至五月十五。
共七十五日，名热时。
病等五缘，皆约极下以为开限。
再详教意，止为约勒下流，营身无度，由非大过，故随事通容。
下引多论，别显初缘，即同上解。
方土热虽早晚，七十五日为定，故云用此限。
十诵：大雨空中，立洗①亦得。
若有缘，不语余比丘辄浴者，吉。
不得共白衣②同浴室；知善好、无口过者，听入。
比丘揩白衣，吉。
若头陀③不用他揩，编绳自揩身者善。
五分：共白衣浴室中浴者，偷兰。
多论：凡露、覆处浴，要不共白衣。
要著竭支：一、当有惭愧，二、喜生他欲。
因说罗汉身软，有凡见便起染，失男根，乃至还悔，得本身。
次科。
十诵有四。
初开雨中。
若下，明有缘须白。
谓有上开缘，示非专辄故。
不得下，明同俗可不。
揩俗制罪者，屈道乖仪故。
若下，立自洗法。
五分制不通俗。
偷兰，应犯下品。
多论，初明制俗。
十诵容许善好，五分但制室中，不如论文覆、露齐约，故注取之。
要下，明浴衣。
竭支，即祇支④，相量四方，披身而浴。
二种制意。
初有惭者，今时裸形，由无耻故。
次意引缘，可解。
①空中立洗，若非大雨，理应不开。
四分五一：时于露处洗浴，诸居士见，讥嫌犹如白衣。
佛言：不应尔。
②共白衣，又四分五：六群共白衣浴，更相看尾，某甲长，某甲粗。
佛言：不应共白衣浴，若称赞佛、法、僧者，听浴。
③若头陀，四分五：彼露形为露形者揩身，佛言：不应尔。
彼露形者为不露形者揩身，佛言：不应尔。
彼不露形者畏慎疑，不敢与露形者揩身，佛言：听。
五分二六，亦大同，彼不得裸形浴，裸形相揩，吉，应著浴衣云云。
十诵三九，亦同。
若依僧祇，有开遮。
彼三一应使一人揩，若无人者，自揩云云。
又第三九，尼律中云：若比丘不病，令比丘揩摩者，越毗尼。
旧钞兴正云：律中于犯僧残者，夺三十五事，其中不得受他揩摩。
又头陀人不受他揩。
除此二人，得受而顺制。
不受合法，弥善矣。
又有人引律·受戒法中文，彼云：不得为人揩身，不得受他揩身。
然彼制不问师辄揩，彼广明不得与他剃发，不得受他剃发等，若问已，通开之。
资行：就揩垢，两寺不同也，他寺义许揩垢，今文头陀行人故，不用揩之。
当寺义不许揩垢也。
今文一往虽约头陀人，余处释虽非头陀人，不病时，不允揩垢。
钞钵器篇云：僧祇云：浴时不病令人揩，越；五众自揩，亦越；互揩，亦越。
依此等义，当寺不许揩垢也。
④竭支，即祇支，简正：要著僧竭支者，诸记俱云是僧祇支也。
大德不许此解，不可著祇支洗浴，此是涅槃僧，亦云舍勒，即今行裙子，是亦非髀裤之类。
寄归传三云：其浴裙法，以叠布长五肘，阔肘半。
五分：己浴师及病人，身体已湿，因浴不犯。
为他中。
因他开己，同作务故。
僧祇：随数满十五日。
若洗时料理汤火讫，然后打木作声，令一切僧次第入。
若无缘者，作陶家法，先洗两髀、两脚，后洗头、面、腰、背、臂、肘、胸、腋。
余如下卷。
二中。
初示时限，不必黑、白两月。
若下，明浴法。
言无缘者，由依制限，不必约缘。
陶家，即范土家。
洗法，先下后上，于事顺便，故取为式。
下卷指杂行篇。
露地然火戒五十七。
五十七。
佛在旷野城。
六群露地拾柴草然火向①，蛇从木出，遂惊掷火，烧佛讲堂，故制。
①然火向，律云六群比丘自相谓云：我等在上座前，不得随意言语。
即出房外，在露地拾诸柴草及大树株，然火向炙。
时空树株中，有一毒蛇，得火气逼，从树孔出等。
四缘：一、是露地，二、无缘，三、然草木有焰者，四、然，便犯。
五分：为炙身然火，焰高四指者，堕。
释中，五分。
四指即四寸，此为分齐。
多论：若他已然，后随作何事，皆堕。
多论。
随何事者，事即指物，彼云：凡有五事：一、草，二、木，三、牛屎，四、木皮，五、粪扫。
若一时以五种著火中，一提；一一著火中，一一提。
四分：病者须火便身也，得自然，若教人。
若无缘，烧草、木、糠、粪，一切堕。
若半焦，然炭，及不云知是，看是，一切吉罗。
四分中。
初、明缘开。
恐谓生地，故注简之。
若下，二、明无缘结犯。
且列四物，律中更有枝、叶、纻麻、刍摩、牛屎，亦摄于四。
若半焦句绝，与下然炭，各是一事。
律云：若被烧半焦，掷著火中，及然炭者，突吉罗。
僧祇：旋火作轮，或火中有草、木，拨聚，一切堕。
若坏生，二罪：一、坏生，二、然火。
若在生地，理又一堕。
僧祇：若抖擞火炬①，在灰上、瓦上，不得在生地。
僧祇。
初、明本罪。
旋火作轮者，彼云：弄火轮，谓以手旋火炬，有如轮焉。
若下，明兼犯。
二，然火句绝。
在字上脱一若字，古本有之。
谓烧生地，又犯掘戒，则有三罪。
据文二罪，此准义加，故下复引彼文为证。
此约随有，不必定具。
若在死地，复然干木，则单犯此戒。
①抖擞火炬，通释：下不犯中，不云比丘自露地捉炬烛，准此文可开耳。
善见又云：若把火烧手，掷地不犯。
又律五二：时诸比丘夜集往布萨处，患暗，佛言：听执炬。
律不犯者：语言知是，看是；若病人自然，教人然；有缘看病人，为病者煮糜粥、羹饭；若在厨屋中，浴室中；熏钵，煮染，然灯，烧香，一切并开。
不犯中。
初、是法开。
若下，己病。
有下，看病。
若在下，诸作务等。
藏他衣钵戒五十八。
五十八。
佛在舍卫。
六群背取①十七群衣物藏之，诸比丘察知，因制。
①六群背取，律，时居士请众僧食，十七群持衣钵等，置一面经行，望食时到。
六群伺彼经行背向，取其衣钵等藏之。
白时到时，彼求不得，六群在前调弄，余比丘竟察知等。
三缘：一、大比丘衣钵，二、惊动意，三、取藏，便犯。
初缘，即简下众。
多云：若五大色衣、不净衣，吉罗；未熏钵、键𨩲、衣钵①作净畜者，皆堕。
多论，上明非法物犯轻。
不净者，彼作驼、牛、杂毛衣，今以不净二字替之。
未下，明如法结重。
注中，以色衣、白钵，据理应同，而论分轻重，则知色衣定为非法，故特示之，以惩谬滥。
①键𨩲、衣钵，彼云：一切长衣钵，作法畜者，乃至针筒藏者，波逸提。
若针筒无针，吉罗。
键𨩲者，律音释云：梵语，此云浅铁钵，今呼为鐼子。
键，音虔。
𨩲，音咨。
鐼，音训。
律三九，又钵器篇。
律不犯者：若实知彼人物，相体悉而取举；若在露地风雨漂渍，举之；若物主为性慢藏，衣物狼藉，为诫敕故藏之；若借他衣，而彼不收，故举；若因此衣钵，有命、梵等缘故藏，一切不犯。
不犯分五，以若字间之。
初、是同心，二、为爱护，三、为诫敕，四、己有，五、即难开。
注，谓国禁关津，或藏衣离宿，准此难开，例决离衣，故云不犯持罪。
若治生、经贩犯禁之物，即名盗税①；自余随身道具，例得自藏。
①即名盗税，通释：文既云离衣，准之似不持出。
若治生等物，不持出非犯限焉。
然记文势似明隐藏持出通塞，又观钞注持罪者，似云不犯密持出罪，若依记意，应云不犯离罪。
真实净不语取戒五十九。
五十九。
佛在舍卫。
六群真施亲厚比丘，后不语取著。
因制。
四缘：一、是己物，二、作真实净，三、不语主，四、取，便犯。
戒本列五众①者，以明犯、不犯义。
辨相具解。
释疑中。
犯、不犯者，僧尼同重，下三众并轻，不犯正罪。
辨相具解，指律广解。
疏云：为明五众俱有犯相，虽轻重异，净施义同，故通列名。
至于净法，自从律法。
①列五众，戒本云：若比丘，与比丘、比丘尼、式叉摩那、沙弥、沙弥尼衣，后不语主还取著，波逸提。
依律文似互为，而无此处。
又广解出词句，但云长老，对本众明矣。
展转净施，问不问俱得。
简异中。
净施有二，真实净者，物过主边，故有辄取；展转不尔，取、用通得。
著新衣戒六十。
六十。
佛在舍卫。
六群著白色衣行，俗讥，因制。
名中，且约初作不染为言。
不妨体故，亦入犯科。
下引十诵，于义可见。
四缘：一、是三衣，二、是己物，三、不染坏，四、无缘辄著，犯。
善见：若遭贼缘等，得权著五大色衣。
四分：新衣者，若是新衣，若初从人得。
十诵：得他故者，初得故，亦名新衣。
四分云：坏色者，若青、黑、木兰也。
彼得衣不作三种坏，著者堕。
若重衣，若轻衣，不作净而畜者，吉罗。
若非衣，钵囊、革屣囊、针线囊及诸巾，不作净畜者，吉罗。
若未染衣寄白衣家者，吉罗。
准此，言净者，谓以成色衣，或以余物贴，或以点著名净，而并须染坏。
非谓三衣须染，余者但净而已。
若准文中，一切不染①皆提，一切不净皆吉罗。
释第三中。
初科。
四分，初定色相。
彼下辨犯，分二。
初明不染。
若重下，次明不作净。
上列余衣。
重谓被褥，轻即助身。
下示非衣。
其相可解。
若未下，明寄俗舍。
注有二意。
初至染坏，明作净之法必须通染。
言成色者，即已染也。
物贴、点著，此二种净，随一即成。
非下，例通余衣。
若下，准文决犯。
以前文但云得衣不坏者，堕，则知通该一切。
若据列缘，唯约三衣。
或可彼从缘制，或是此就急论，思之。
然余衣染坏，但据助身、可染者为言，故戒疏云：非谓巾屣以三色染，更成惊俗，可笑之甚！
①一切不染，若依多论八云：除三衣，余一切衣，但作三点净，著无过。
如二衣篇引之。
又如本宗重衣、轻衣，亦但制点净，律不云亦一切衣，故列缘但云三衣。
戒疏列缘，但标三衣，释中不云通余衣。
二衣篇亦尔。
据之，今注记所谓从急护义；或可一切衣者，且约沙门法衣，三衣及祇支、覆肩、涅槃僧等是也，非谓轻、重衣耳。
五分：所以净者：异外道故；令与俗别；三种记故，失则易觅。
次科。
五分三意：一、异外道，二、异俗，三、防失。
三种记者，即三色也。
多论：五大色衣，不成受。
黄者，郁金根、黄蓝，染。
赤者，落沙染。
青者，蓝黛染。
若自染，吉罗，不成受。
应量、不应量，一切不得著；若点著，吉罗①。
更改如法色则成受。
若先如法色，后以五大色者，不成受。
若以五大色点净者，吉；还用青、黑、木兰三种更互作点。
若衣先已作净，后更染色，不须更点；先已作净，后洗脱，不须更净。
故紫草、柰皮、柏皮、地黄、绛绯色、黄栌木，皆不如法色。
以如法色覆，即成受也。
三中。
多论分四。
初、明本染非法。
郁金根，方志②云出乌仗那国，根黄赤，可染衣。
黄蓝，指归云：即今红华，染红黄色。
落沙，应法师云：应云叹叉，此云猩猩血。
蓝黛，即今蓝青。
点著，吉者，谓以三如法色点上非色。
论但犯轻，而律中本染须如，故注简之。
若先下，次、明改如为非。
若以下，三、明点色是非。
故下，四、明先非后如。
列诸色中，除紫草、绛绯，余并黄色。
绛即赤色。
①若点著，吉罗，通释：彼论及善见、五分等，不染吉，不点提；此律两反故。
多论八云：若黄、赤、白衣，虽三点净著，突吉罗。
又云：五纯色衣，不成受持，若作三点净著，得突吉罗。
又云：一切如法色衣，不如法色衣，不作净，著，皆波逸提。
又善见一六云：若不点净，得波逸提。
五分九·三，戒本云：比丘得新衣，应三种色作志，若青、若黑、若木兰。
若不以三色作志，波夜提。
文中不谓染，第二十，衣法中，五大色衣受坏色云云，方知不坏但吉耳。
又四分但云作净，不云点净，又不明作净方法。
余三律及多、见等明云点净。
②方志，具云释迦方志，三卷，南山撰，今文出卷上。
今案：四卷，支那内学院刊，文出二·四。
僧祇：憍奢耶衣、钦婆罗衣，细软者，染汁粗涩，损坏。
佛言：如是好衣，二种净：一、割缕净①，二、点净。
余衣②三净，加一染法。
青者，铜器覆苦酒瓮上，著器者是。
蓝淀青③、石青、硿青，不持是等作净。
黑者④，诸果汁合一铁器中作泥，若池井泥亦尔。
木兰者，用上果⑤，生铁上磨，作点净。
余如衣法中分别。
僧祇中二。
初、明粗细。
二种梵言，即丝毛细者；下云余衣，即是粗者。
然上细衣，若是三衣，必先通染，若余服饰，止须点、割。
青者下，次辨三色，用以为点。
青有四种。
第一铜青，是如法色，下三皆非法色。
石青者，有石生青，可磨以取之。
硿青，亦生石中，可以为药。
黑色云作泥者，谓以泥置上器中，染黑而用。
木兰，指衣法⑥者，下云僧祇翻在吴地，不见木兰，谓是果色等。
①割缕净，通释：愚按十诵说沙门衣有三贱：刀贱、体贱、色贱。
今割缕净，即彼刀贱耳。
何者？
跋阇之十种擅行中，不割通量作增坐具。
业疏中称云不割缕净故。
今文意云：细软好衣，须二净，直割截刺净、点净；余坚强衣，具作三净，谓染净、割缕净、点净。
②余衣，已下，十诵七。
加一染法四字，钞主语。
青者之下，彼接云：铜青，长养青。
铜青者已下，同。
③淀青，彼云：长养青者，是蓝淀青。
石青者，是空青。
持是等作点净。
④黑者，彼云：名字泥、不名字泥。
名字泥者，呵梨勒、䤉醯勒、阿摩勒⑤用上果，彼云：若呵梨勒、䤉醯勒、阿摩勒。
⑥木兰指衣法，彼云：四分翻者，北方为木兰染法。
僧祇在吴地翻，以不见故。
予于蜀部，亲见木兰，树皮赤黑色鲜明，可以为染，微有香气。
通释：又善见云：木兰色者，泥黑也。
亦是一说也。
十诵：作净色者，谓以别色相点。
如青衣以泥、栈净，余互净亦尔。
十诵中。
三如法色互点作净。
一一衣中，皆具三种。
泥即黑色。
栈如注显。
多论：除靴履，一切并点净。
十诵：若衣不净，试著，吉罗。
五分：得革屣，令本主著。
下至五六步。
四中。
多、十两文，正明制约。
后引五分决上论文，虽不制点，而有别法。
僧祇：作净者，极大齐四指，极小如豌豆。
善见：如麻子大。
不得并作，或一、三、五、七、九。
不得如华形作。
若浣亵，有泥污、鸟足污，即名为净。
若新僧伽梨，趣一角作，乃至一切衣，新纽揲亦尔。
若众多碎衣一处合补者，一处作；别者，一一作净。
五中。
僧祇，初、明点之大小。
豌，乌丸反之，古记云：似今菉豆。
不得下，明安著多少。
若浣下，明染污成净。
若新下，明随作无在。
一切衣谓余衣。
新细揲①，谓补揲者。
若众下，明总别俱通。
律不犯者：得白衣，染作三色；余轻、重乃至巾等，作净已畜也。
①新细揲，多论八云：若先点净衣，更以新物段补，设十处、五处，但一处作一点净，不须一一净也，以皆却刺补故。
若但直缝者，应各各作点净。
夺畜生命戒六十一。
六十一。
佛在舍卫。
迦留陀夷不喜见乌，以竹弓射杀，成大积。
招讥，因制。
多论：一、出家之人，四等为怀，乃加杀害，违慈非悯；二、自损恼他，生死根本，障道恶业故；三、为长信敬，息诽谤故。
制意中三。
初、为顺行，二、为趣道。
上二自利，三是化他。
四等即慈、悲、喜、舍，亦名四无量心。
诽谤者，戒缘居士礼拜，因见共讥嫌是也。
今时沙门，不知因果，多害生命，以资口腹。
削鳞挦羽，火炙汤煎，但嗜甘肥，宁思痛苦！
刀砧自执，实坏服之屠儿；血肉辄餐，信髡头之罗刹。
俗中君子，隐恻为心；出世道人，凶顽若此。
深愿后学，思而勉之。
虽取适于一时，奈招殃于万劫。
悲哉！
五缘成，同前大杀戒。
指五缘者。
一、是畜生，二、作畜生想，三、有杀心，四、起方便，五、命断。
不犯亦同前，但无杀意，错、误皆开。
饮虫水戒六十二。
六十二。
佛在舍卫。
六群取杂虫水饮，招讥，故制。
前戒限分，此是深防，不待命断。
简示中。
须知饮、用二戒，俱是深防。
五缘：一、是虫水，二、作虫想，三、不作漉法，四、饮用，五、随咽，犯。
鼻奈耶①律说：二比丘向佛所。
一人渴死生天，见佛得道。
一人饮虫水，后至佛所。
佛问其故已，脱忧多罗僧，示黄金身。
汝痴人，用观是四大身，为纯盛臭处。
其见法者，则见我身。
引劝中。
云渴死者，彼云：春后大热，遇水多虫故。
言生天者，即生三十三天，戴宝冠先至佛所。
余并如文。
①鼻奈耶，第八·二。
僧祇一八、十诵三九·五、五分二六亦有此缘。
僧祇：比丘受具已，要畜漉囊、应法澡罐。
无者，用袈裟一角。
同伴中都无者，举众有罪。
若卒无水洗手著衣，可用树叶拭，然后著衣。
释中。
僧祇制必须具澡罐。
二斗已下，名应法。
无水开叶，须取枯者。
多论：舍利弗以净天眼见水中、空中虫，如水边砂、器中粟，无处不有，遂断食。
佛言：肉眼所见，漉囊所得。
乃至三重犹有者，舍住处去。
多论缘起，以明制限。
十诵：不持漉袋行二十里，犯罪。
若清流、大河、泉水，从此寺至彼寺者，得。
十诵犯罪，违制吉罗。
僧祇：若漉水得已，不得厌课看、暗眼人看。
能见掌中细文者看。
看时如大象、载竹车一回顷，知无，应用。
若施主请比丘食，应问：漉水未？
若未者，自看漉，或使可信人，应教漉。
不可信者，自应漉虫，不得语莫杀伤。
虫水著器中，还送水来处泻中。
若来处远者，近有池七日不消者，以虫著中。
若知水有虫，不得持器、绳借人。
若池汪水有虫，不得唱云此水有虫。
若问者，答言长老自看。
知友同师者，语言此中有虫，当漉水用。
僧祇中五。
初、明漉已看法。
厌课，谓事不得已，有同课率。
象步迟缓，况有所载，回必延久，故取为限。
若施下，明请家漉法。
虫不得语者，恐彼知而成犯故。
虫水下，明还水法。
不消谓经久不涸。
若知下，明知已存护法。
此戒人亦喜犯，与浇用戒同，故具抄出。
余如衣法中。
显意中，指同前。
戒疏云：若据虫水，应合为一。
为重物命，故内外两结。
律不犯中：先不知；若无虫想；若虫粗，触水使去；若漉水饮用，并无犯。
疑恼比丘戒六十三。
六十三。
佛在舍卫。
十七群语六群言：云何入初禅？
云何得罗汉果？
彼报言：汝说者，犯波罗夷。
佛诃，因制。
五缘：一、大比丘，二、故生恼意，三、以六事一一说告，四、言辞了，五、前人闻知。
初缘者。
多论：十三难、颠狂比丘，吉罗；学悔、六夜、别住、四羯磨，僧尼互疑恼，皆提。
律中：六事恼者，若以生时，若年岁，若受戒，若羯磨，若犯六聚，若犯圣法。
随一一事，皆堕。
僧祇：当受时，应语令知。
受后，不得，恐疑悔。
释第三。
六事：初、生时①者，即云汝非尔许时生；二、年岁者，云汝非尔许岁，如余受者；三、受戒者，云汝受戒年不满，又界有别众；四、羯磨者，汝受时羯磨不成；五、六聚者，云汝犯夷乃至恶说；六、圣法者，云汝所问法则，自称上人法，犯重，非比丘也。
随下，通结。
上引僧祇，但开正受；注准不犯，亦开受后。
①初生时，律云：为生时疑者，即问言：汝生来几时耶？
报言：我生来尔所时。
问言：汝不尔所时生，汝如余人生，非尔所时生。
云何问年岁时疑？
问言：汝几岁？
报言：我尔许岁。
语言：汝非尔所岁，如余受戒者，汝未尔所岁。
汝如余人者，举他未满者比同。
律不犯者：其事实尔，不故作。
彼非尔许时生，恐后有疑悔，无故受他利养，受大比丘礼敬，便语言汝非尔许时生。
若实无尔许岁，恐后悔，受利养敬奉，语言未尔许岁。
若实年不满二十，界内别众，白不成，羯磨不成，非法别众，恐后疑悔，受利养礼敬，语彼令知，还本处受戒故。
若实犯波罗夷乃至恶说，恐后悔恨，受利养，受持戒比丘礼敬，欲令如法忏悔，语知犯六聚者。
又为性粗疏，不知言语，便语汝所说者，自称上人法等。
若错，若戏。
一切皆开。
不犯中。
初二句通标。
彼下，别列。
还对前六事，以明开相。
初至时生，开第一也。
若实无下，即第二也。
若实年下，合明三、四也。
注决重受，先须究勘。
今时受者，年多不满。
十师愚教，不能提诲。
下坛已后，辄同僧事，冒受信施，真可怜愍！
若实犯下，即第五也。
又下，即第六也。
上六并谓心怀慈济。
余戏、错等，皆非恼意，故并开之。
覆他粗罪戒六十四。
六十四。
佛在舍卫。
跋难陀与亲友比丘数犯向说①，不语人知；后与共斗，便相说。
因制。
名标粗罪，对简下篇。
①数犯向说，律跋难陀与一比丘亲厚，然跋难陀数犯罪，向彼说言：我实犯如是罪，汝勿语人。
报言：可尔。
时跋难陀释子与彼比丘共斗，向余比丘说。
余比丘问言：汝云何知耶？
答言：彼先向我说，然我先忍，故不说，今不忍故说。
有少欲比丘闻，嫌责云云何覆藏他粗罪等。
因制。
五缘：一、大比丘，二、知犯二篇已上，三、作覆心，四、不发露，五、经明相。
善见：覆他罪，百千共覆一人，俱得提。
十诵子注云：向一人说便止。
释中，初科。
善见：所覆虽一，能覆情同，多人皆犯一覆，多人多罪可知。
注引十诵，示发露相。
但为表己心无私曲，复恐相恼，故不须多。
僧祇：向善比丘说，不得辄说。
若犯者凶恶，恐有难缘，应念彼人行业，自有果报。
犹如失火，但自救身，焉知余事？
时与护根相应，不犯。
次科。
僧祇，初简对露。
若下，次明难开。
护根，谓意根也。
多论：若疑未了，不须说他。
三中。
多论开疑，由未审决，不成覆故。
律中：若知他犯粗罪，小食知，食后说，吉。
食后知，至初夜说；初夜知，中夜说：一切吉罗。
若中夜知，至后夜欲说而①未说，明相出，堕。
除粗，覆余罪；自覆罪；除尼，覆余人罪者：一切吉罗。
四中，引律明犯。
初、约昼夜各分时限。
递明知说，故知露罪，制在半日之内。
问：小食②时知，食后不说，复有罪不？
答：约义以求，初夜、中夜不说皆吉，并是方便。
若论犯堕，须约明相。
文中结堕，因前次第，且据中、后夜耳。
除下，次、明所覆轻重。
余罪，即下三篇。
自下，三、简自他不同。
疏云：覆他名重而治轻，自覆名轻而治重。
又云覆他有本，故重制令露，以戒净故；自覆本坏，不须重制等。
除尼下，四、简余众。
覆尼同僧，此论轻罪，故简除之。
余人，即三众也。
①欲说而，问：下不犯文发心向说，明相已出不犯，今何明相已出犯堕？
答：彼不作覆意，此作覆心，至后夜方欲说而未说，过明故犯。
②问小食，问意云：若小食时知，至食后说，吉，如文易知。
若尚覆不说，如何？
答意云：约义以求，小食时知，乃至初夜、中夜不说，皆吉。
通释：若依实，乃至后夜明相未出，通皆吉。
若经明相，纵小食时知，乃至后夜知，皆犯堕。
不犯者：先不知；不粗罪想；若向人说；或无人向说；若发心向说，明相已出；若诸难缘者，并开。
不犯中。
初不知者，无心覆故。
不粗想者，由心差故。
若向说者，已发露故。
无人向者，阙所对故。
若发心者，非覆意故。
若诸难者，如上僧祇，开护心故。
四分律行事钞资持记卷第二十四四分律行事钞资持记卷第二十五宋余杭沙门元照撰记与年不满戒六十五。
六十五。
佛在罗阅城。
十七群①童子，大者十七，小者十二，以信出家，不堪一食，夜啼，故制。
①十七群，律中，彼童子先为亲友，最富者八十百千，最贫者八十千，乃至诸比丘度受大戒。
时诸童子小来习乐，不堪一食，至夜半患饥，高声啼言：与我食来！
与我食来！
诸比丘语言：小待天明，若众僧有食，当共食；若无，当共乞。
此间都无作食处。
时世尊在静处，闻小儿啼声，问已，制此戒云云。
母论：上富者有八十万亿，下贫者有八十万钱。
四缘：一、是年未满二十，二、知，三、与受具，四、三法竟，犯。
犯缘。
三法竟，犯。
此制和尚犯堕，余师但吉。
多云：六十已去，不得受大戒，设师僧强授，亦不得。
以不任堪苦行道，心智钝弱。
听为沙弥。
七岁已下①，亦不许度。
未满二十不得受者，以其轻躁为寒苦所恼②，若受大戒，人多诃责。
若是沙弥，人则不诃。
释中。
多论。
前明制老。
初示制。
以下，显意。
力衰故不堪苦，情耄故智钝。
七下，次明制少。
初简极小者，亦不得作沙弥。
未下，明七岁已上者，不得受具。
以下，释意亦二。
初不堪苦，二是招讥。
①七岁已下，律三四受戒法中，佛初制不听度年减十二者。
时阿难檀越家死，有小儿求出家，阿难不敢度。
佛言：能驱乌、持戒、一食，听度。
②寒苦所恼，律云：若不满二十者，不堪忍寒、热、饥、渴、暴风、蚊虻、毒虫，及不忍恶言，若身有种种苦痛，不能堪忍，又复不堪持戒，不堪一食。
僧祇，若减七十，不堪造事，卧起须人，是则不许；过七十、减七岁，不应与出家等。
广如上、下二卷。
僧祇与论，少同老别，如下会通。
造事，造即作也。
指广，上卷即受戒篇，下卷即沙弥篇。
律、论言有牟盾二情，两通无损。
通会中。
二情，即两部各计。
论约六十已上堪苦，则如律不遮，律据七十已还不堪，则同论亦制，故云两通无损。
牟，合作矛。
律中不犯者：先不知，信受戒人语，若旁人证，若信父母语；若受戒后疑①者，当数胎中年月，数闰月，一切十四日布萨以为年数，满者不犯。
开和尚堕、余人吉罗。
不犯中二。
初凭他语，师僧无过，受者无戒。
若受下，次开后疑，有戒，无过。
据此止开三位，频大一位，古师相传，故戒疏中不用亦得。
①若受戒后疑，问：数胎足等，必受后疑方开耶？
将通受前耶？
答：通受前。
故疏云：昔解云：必是受后疑方开之，无容先开，以年小故。
今亦不同，此开得戒，非谓算出方得。
此戒体业，乃是坛上白四时生。
故知胎、闰积成岁者，理是满位，故说得戒。
今先算出，深知能持，与戒无损。
今取诸部会通，勘余历术，总括明练，广如大疏。
但钞者为末学之流，余虽明委具张，终恐后人不晓，但通略举一句，以定昔来谬解。
别示中。
叙意为二，初指广。
言诸部者，伽论云：从母胎数，取一切闰月。
五分中，初听数胎，次听数闰，后听以沙门年足。
亦无布萨。
而有沙门果，亦四分上法，但四分不列开中①。
母论，初、听数胎中年，次、听数闰，三、数十四布萨，四、言实得罗汉②。
勘历者，古师云：此国用历三年一闰。
疏破云：勘余历术，三十二三月方有一闰，何限三年？
但下，显略。
初叙略意。
但通下，示略法。
言一句者，句通长短，即下今、古二科。
以自古算法立义极繁，今以数行总括大要，意彰至少，故云一句。
①不列开中，律·戒本不列不犯中也。
若依受戒犍度亦出开中，彼云：佛言：自今已去，若受具足已，有如是疑，听数胎月，若数闰，若数十四日说戒日，若得阿罗汉，即名为出家受具足。
通释：上法得戒不关羯磨受，今明白四得，故不列彼也。
②罗汉，彼云：此是上受具。
若如此者，虽不满二十，得具足，不犯。
谓取极小沙弥腊月三十日生，年满二十，正月一日受者，实年十八岁二日；便以胎、闰等缘增之，则正年二十，犹长五月一日也。
次科。
出古算①中。
彼谓年满月不满，方开增算，故取极小须十八年二日也。
便以等者，疏文甚详，此不细录，但约四位直示算法。
初、算胎法。
大约道俗文典，九月为胎，以胎中七日一转，如五王经七七日成人。
如是总有三十八转，一转七日，总二百六十六日。
自此以前，与母同气；尔后四日，将欲趣产，与母别气。
约准成月，则九月四日。
通前，十八年九月六日。
二、算闰法。
大略为言，十九为章，以七为闰，三年一闰有三，五年再闰有四，故有七也。
计前十八年九月六日一章，犹少两月二十四日，不满十九年，准得六月二十七日闰。
通前，十九年四月三日也。
三、频大法。
总张前年，成二百三十二月三日。
频大之法，四十九月为章，一章有三频大。
初两十七月各有一大，次十五月有一大。
如是周而复始，则用前一百九十六月成四章，一章有三日，总得十二日，余三十六月得两频大，成十四日。
通前，成十九年四月十七日也。
四、布萨法。
通以十四日布萨，谓抽大月布萨日数为岁。
一年除闰，六大得十二日，六小得六日，准得十八日。
通计十九年四月，抽得三百四十八日。
用二十八日为月，则三百三十六日为一年，余十二日在，帖前居零十七日，则成一月一日。
通前，则为二十年五月一日，故云长也。
上是出古谬解。
①出古算，通释：对今师则古师有二非：一、必约年满；二、经位算加中有十一日虚增，故成五月一日长。
若依实增，则成四月二十日长，故如下具明。
此长含虚增月，约实退减①。
年十九岁②，年月俱不满者，至八月九日前受，是不满二十，是罪无戒；九日后受，无罪有戒。
今算中。
初明退法。
此长者，指上五月一日也。
约实者，谓用此虚月还填令实，则有四月二十日。
准戒疏出填补法，则有四月十八日。
彼云：就五月中，七大布萨减取七日，又减闰余弱得五日。
四月十八日中有二小尽③得二日；并每月余二十八④半分，即十四分，四月十八日共得六十五分；将六十四分为二日，共得四日零一分。
今总开前⑤为一百二十九分，将为五日，本三十二分为一日，今始成二十六⑥分，故云弱也。
今钞但还四日，不取弱得。
又减频大弱得半日，总计所减弱得十三日，减前五月一日，就实唯四月十八日。
准此，年暮日生，满十九者，八月十二日应预得受；若除频大，则八月二十六日得受。
今钞闰还四日，频大不还，则但虚增十一日。
五月一日还十一日，岂非四月二十日实也？
退减者，谓于十八年二日内退除四月二十日，故至八月九日后受者，即当十日，已满二十矣。
然于下细算，犹少二日，故疏中约弱得多填两日，由闰与频大皆沾少分⑦，故深取所退成满所增故也。
然自古章记，不出今师算法；后学多迷，不免繁重，故略出之。
今师约⑧年月俱不满者，开算此年。
十九者，前腊月尽日当一年，实唯十七年七个月零十一日，还约四位明之。
初、胎法者，九月四日，足前，成十八年四月十五日。
二、闰者，十九为章，一章七闰，计十八年四月十五日，犹少七月十五日，则不满一章，应得六月二十三日。
将此足前，成十八年十一月八日也。
三、频大者，展前成二百二十七月零八日。
四十九月为章，一章有三日。
用一百九十六月为四章，得十二日。
余三十一月零八日，应得二日，共十四日。
足前成十八年十一月二十二日。
四、布萨者，十八年十一月抽得三百四十日，将三百三十六日为一年，添成十九年余四日；添前十一月二十二日，成二十六日；约二十八日为月，则少二日在。
戒疏至十二日方得，则于今钞十日外更加二日，恰成一月，方得满足二十年也。
今则以疏为定。
然此算法，连代共迷。
讲师至此，谬妄尤甚，学者听之，但增昏闷。
故特委曲，勿谓繁长。
至于详细，卒书何尽，故且削之。
①约实退减，问：何故偏于此五月一日作填补耶？
答：古师以此长月入本位中，于此上通经四位增之故，则含虚增月；若依钞主离此长月，不入本位，唯于实年十七岁七月十一日历四位增之，则有四月二十日长。
纵依古师，取年满非，五月一日长。
②十九岁，依戒疏定义，十二月尽日生者，十九岁八月十二日已后受者得戒；若正月一日生者，十八岁八月十三日已后受者得戒；中间增减须准之矣。
祇实年十七岁加七月十三日，则满二十也。
经四位抽得者，有二年四月十七日，将帖前十七年七月十三日，恰成二十岁。
③二小尽，行宗一五·三八：每一日有三十二分，前后两日常定，中间二十八日以日行疾故，每日余半分，则一月余二十八半分，成十四分。
④每月余二十八，今案：引行宗文，同前条，故略。
⑤今总开前，即四日通计也，四日一百二十八分也。
今加前零一分，故云一百二十九分也。
⑥始成二十六，行宗一五·四一：今云弱得者，将四日一分，开为一百二十九分，五分破之，成二十六分为一日，但少一分耳。
通释：若依实以百六十分为五日，今一百二十九分将为五日，即少三十一分。
⑦皆沾少分，谓闰四日一分，通为五日，总一日有三十二分，今取彼一分当一日；又频大八月得半日，今四月十八日，又取一日，故云深取等也。
⑧今师约，通释：古师必须年满，谓腊月尽日生人，满二十之正月一日已去开之。
此论年则满二十，论实则十八年二日也。
故以十八年二日为本，以经四位增之，还二十年多五月一日。
今师约年月俱不满者，故得十九岁八月十日已去受。
若论实日，唯十七年七月十一日也。
以故今算立此十七年七月十一日为本，经四位增之，至十九岁八月十日则满二十也。
若以至年满长有四月二十日，若如古师算之，则长有五月一日。
何故成此异者？
谓今师取经四位算年月，满二十时，以定得戒时，还于此上除去算增之日，则本位实数有十七年七月十一日。
此为本位，经四位次第增之，故无虚增，是以至年满朝，唯有四月二十日之长。
古师必取年满为得戒时，故以十八年二日为本位，次第经四位增之，故二十岁，故长五月一日。
是乃十八年二日本位中，自含四月二十日之长日，不能除此之长日而合为本位增故，乃有十一日虚增，合之上四月二十日，宛成五月一日之长。
是则古师于不可增妄增，故实日少而虚增多，故有五月一日。
今师唯于可增者增之，而不敢虚增，故实日多而所长少，故唯得有四月二十日。
知此两相，应见上退减填补之中。
然诸国用历不同，此唐国内亦有六、七家历法。
且据一家，如上略述，自余易纬律历故不重申。
至如诸部不满得戒，具如戒疏所述。
三中，初指俗历。
六、七家者，此盖钞主所见，未详谁撰。
一家者，古记亦多妄指，但是臆度，曾无所据，故今不定。
易纬八卷，王弼撰，郑玄注。
至下，指余义。
不满得戒者，即十诵中，若年不满二十，自想不满，或忘不知，僧问满不，答满，得戒；答不满，不得。
又前引五分、母论，上法得戒，不待年满。
指戒疏者，彼文甚广，不学不知。
发诤戒六十六。
六十六。
佛在舍卫。
六群斗诤，如法灭已，后更发起，故制。
五缘：一、是四诤事，若余私诤，律得吉罗；二、僧如法灭；三、知；四、辄发起；五、言了，结。
初缘。
四诤①者：一、言诤，二、觅诤，三、犯诤，四、事诤。
私诤者，律云：除此诤②，若余斗骂发者，若发已诤，除二众，余人诤而发起者，一切吉罗。
不犯中：若先不知；若观作不观想；若事实尔，语言不善观等；若戏，若错等。
①四诤，行宗一六·四：言诤者，因评法相，如律诤十八事。
觅诤者，因他举罪，诤其成否。
犯诤者，因有忏罪，诤其重轻。
事诤，唯据羯磨僧事，若非羯磨，并归上三。
今案：宜参阅戒疏文。
②律云除此诤，正文云：除此诤已，若作余斗诤、骂詈者，后更发起，一切突吉罗。
若自发起已斗诤事者，突吉罗。
通释：上发他斗诤，下自发自斗事，并谓重发起也。
与贼期行戒六十七。
六十七。
佛在舍卫。
众多比丘至毗舍离。
贾客度关①不输王税，与比丘为伴，为守关人所捉。
王俗讥诃，因制。
①贾客度关，律，贾客欲私度关，不输王税，即问诸比丘：可得为伴耶？
报言：可尔。
时守关人捉，将至匿王所。
王问诸比丘：大德！
知此人不输税为伴耶？
报云：实尔。
王言：若实尔，法应死。
然以沙门，放去。
王众皆言沙门释子犯王重法，罪应入死，然王直小小呵责而放等。
六缘：一、是贼，二、知，三、期，四、同一道行，五、不离见闻，六、过限，犯。
犯缘。
第六过限者。
若村间处处道行，至一道犯提；半道，吉。
旷野处行，十里，提；若减，吉。
方便共期，不去，亦吉。
祇中，与负债人行，越。
十诵，共恶比丘期行，吉。
释中。
二律伴行，虽非是贼，或恐近习，或生讥过，故制。
准此，游方必择良伴。
不犯者：先不知；不共结伴；逐行得安隐；力势、命梵等，并开。
恶见违谏戒六十八。
六十八。
佛在舍卫。
阿梨咤①恶见，说淫欲不障道。
比丘谏，不舍。
佛令白四谏，便诃而制。
淫欲鄙恶，障谓非障，固执不舍，故云恶见②，亦名恶邪。
然虽口说，伤毁正化，引误盲愚，开恶道门，令他坠陷，为害甚重，特须禁断。
①阿梨吒，疏云：梨吒，外道弟子，聪明故，遣入佛法，拟倒乱之。
即多论八云：其人聪明利根，不经少时，通达三藏，即便倒说。
②恶见，律：彼生恶见言：我知世尊说法，淫欲非障道法。
诸比丘谏云：汝莫作是语谤世尊。
世尊无数方便教断欲法，说欲如火坑、炬火、熟果、假借、枯骨、段肉、梦见、利刀、瓦水、毒蛇、利戟等。
汝云何反说？
五缘：一、是恶见，说欲非障道；二、屏谏；三、不受；四、僧如法谏；五、三谏竟，犯。
初缘中。
此由经说①淫欲是道，不知即事显理，令通染性；复是大慈曲被重障、钝根、具缚、凡愚、未离欲者，结缘下种，以为来习，非佛本意。
倚滥圣教，不达深旨，坚执化人，故须诃谏；谏而不舍，复加举法。
今学大者，多堕此见。
戒制口说，故作诃治，必若身行，定须摈弃。
余同前谏戒，唯罪名异耳。
①经说，行宗：如无行经云：淫欲即是道，恚痴亦复然，如是三法中，具一切佛法。
随举戒六十九。
六十九。
疏中，三意故制：一、增彼见炽盛，二、必同染著，三、违僧命重。
①因前作举，律中以阿梨吒如上僧三谏不舍，佛敕诸比丘作恶见不舍举。
六群供给，共法，共止宿云云。
四缘：一、是恶见被举人，二、知是，三、随顺同事，四、随一一事结。
缘中。
第三，随顺有三：一、供给所须；二、共同羯磨；三、止宿言语。
不犯中：若不知；若屋一切覆无障、半障、少障，或一切障无覆、半覆、少覆，或半覆障、少覆障、露地；若病、被系、命梵难等。
随摈沙弥①戒七十。
七十。
佛在舍卫。
跋难陀二沙弥共行不净，便说欲不障道。
佛令白四遥谏，不舍，灭摈。
六群诱将畜养。
因制。
①摈沙弥，问：摈沙弥者，僧以白四灭摈，后悔，可还摄否？
答：律无文。
疏云：故加重法，作彼摈名，怖以入道。
记云：灭摈法，十三难人、犯重不忏人，故加此法，永弃海外，更无收录。
沙弥口说，便加此罚，欲使回心，成彼受戒故也。
准此等，还可取摄也。
伽论、多论亦得摄云云。
伽论二云：摈沙弥应舍不应舍？
答：应舍。
若沙弥忏悔，应摄取。
犯缘大同前戒也。
指同前者，疏云：一、是被摈沙弥，二、知，三、同事止宿，四、随事同犯。
自余并同。
拒劝学①戒七十一。
七十一。
佛在拘睒毗。
比丘如法谏阐陀，乃言我今不学此戒，当难问余智慧持律者，故制。
①拒劝学，若依十诵缘起，佛与比丘结同戒竟，语言：汝等向尼中，应语。
寻入禅室。
时僧以跋提比丘有德往说，彼往，集尼僧告之。
诸尼言：受持。
时偷兰难陀尼语跋提言：汝愚痴不了，不决定知，我等当问余比丘持修多罗、毗尼、摩多罗迦者。
若应持者当持，若不应者不持。
因而诃制，云云。
五缘：一、作止①不学意；二、前人如法劝；三、知己非，前人谏是；四、不受劝意；五、言辞了，便结。
十诵：说四事，一一乃至七灭诤，言我不学此，一一堕。
五种人不应为说毗尼，如后卷中。
释中。
初明结犯。
四事即四重。
五下，次明对答。
彼欲难问，故令答者须察来意。
五种人者：一、试问，二、无疑，三、不为悔所犯，四、不受语，五、诘问，并不须答。
不犯者：彼谏者痴、不解，语云汝还问和尚、阇梨，学问、诵经等。
①一、作止，准持犯篇，不学结犯有顿、渐两结。
若总于所制诸戒上作断学意，即于一切诸戒顿结不学之止犯；若随一、二戒作断学念等，是名渐结。
然但意作断学念，皆吉；若发言拒他劝谏时，正结提。
毁毗尼戒七十二。
七十二①。
佛在舍卫。
比丘共集诵毗尼。
六群恐举，乃言：用学杂碎戒为？
可至十三事。
佛便诃制。
①七十二，律六群自相谓言：彼等集一处诵律，若通利，必当数举我，我今宁可往语令止。
便往语言：长老！
何用学此杂碎戒为？
若欲诵者，当诵四事、十三事，余者不应诵，令人怀疑忧恼故。
余比丘即察知六群欲灭法，故作是语云云。
多论：为尊重波罗提木叉故，二、为长养戒故，三、为灭恶法故。
又多论云：以十二年前常说一偈，今说五篇，名为杂碎。
制意中。
多论三意：初、即重戒，是道本故；二、增己行；三、是护法，毗尼禁恶，毁则恶法炽然。
又下，释杂碎义。
若据律缘，指下三篇威仪为杂。
论约广、略，对明纯、杂。
五缘：一、是毗尼；二、前比丘诵戒时；三、作灭法意，不令久住。
缘中。
二、诵戒时者，不必在众。
五缘列三，疑是写脱。
准疏加之：四、发言毁，五、言词了。
五分：令人远离毗尼，不读不诵，而毁訾，堕。
十诵：何用说为？
令人疑恼、热恼不乐。
若说随经律①，一切堕。
多论：若诵一一戒，一一訾，一一堕。
通诃，一堕。
戒序中说二百五十戒义故，亦堕。
律中：毁毗尼，堕。
阿毗昙及余契经，吉罗。
释中。
初引五分。
今时新戒欲诵戒本，师多苦障，或加毁訾，正犯此戒。
十诵，初出毁词。
恐犯故疑恼，有犯则热恼。
若下，断犯。
多论，初诃戒本，通、别两犯。
下明戒序，通得一罪。
引律，契经，吉者，多论四义故②毁毗尼重：一、能生万善，二、一切佛弟子依住，三、趣涅槃初门，四、是佛法缨络。
余经无，故轻。
又疏云：此据小乘③为言，毁大乘罪重，非校量所辨。
私谓：约制教边，大小同吉。
就业道边，重轻须分。
智论云：此间劫火起，其罪未尽，故转至十方世界大地狱中。
若彼火劫起，复展转至他方。
他方火劫起，复生此间阿鼻地狱，展转如前。
是破般若波罗蜜罪。
又如法华·譬喻品偈，广明恶报。
①随经律，十门记云：经中说律，名为随经之律。
多论六：若凡经中有随律经时说诃者，尽波逸提。
除随律经，说余经诃者，尽突吉罗。
又九云：入毗尼经者，余经中诸说戒处是。
行宗：随经律，如涅槃经、遗教等。
②四义故，多论具云：问曰：何以说诃戒、随律经等罪重，余经罪轻？
答云：戒是佛法之平地，万善由之生。
又戒，一切佛弟子皆依之而住，若无戒者，则无所依，一切众生由戒而有。
又戒，入佛法之初门，若无戒者，则无由入泥洹城也。
又戒是佛法之璎珞，庄严佛法。
是故罪重。
③此据小乘，意云：毁余经轻者，约阿含等小乘经为言，毁大乘经罪极重。
行宗作二释，彼云：小乘方便权教，毁但犯轻；大乘究竟实教，毁故得重。
或可据制，则大小齐轻；约业，则小轻大重。
今记出后一义。
不犯者：先诵毗昙，然后诵律，余契经亦尔；若病者差已诵律；若勤求方便，成四沙门果，后当诵律；不欲灭法者，开。
不犯中。
并谓期心后诵，非毁灭故。
初开先习经论。
虽无所犯，乖学次第，非本教意，净心①观云越学空宗，佛不随喜是也。
次开病缘。
后开进行，谓直修三学，破惑取果，拟后诵之。
故知至圣不违此制。
①净心，彼云始入道门，未修戒定，已下同。
恐举先言戒七十三。
七十三。
佛在舍卫。
六群中一人自知有罪，恐举，故先诣清净比丘所言：我始知此法戒经所载耳。
佛因制戒。
戒名恐举，据彼情也。
疏作不摄耳①戒，推其本也，古师②云诈惊张戒，与今语别意同。
①疏作不摄耳，通释：若依不摄耳目，亦通。
始闻广戒者，如下僧祇，在说戒座，随一一戒，不听，吉；一切不听，堕。
不必假言故。
若依恐举先言名，似约重闻边，谓曾经广说戒，不摄耳听故不知，今适闻知所作事违戒经，而恐举，故便先发言。
②古师，行宗：古解，即光师。
彼实曾闻，而云始知，故云诈惊张。
于义虽然，在言颇质。
问：诈惊者，约虽曾闻知，但恐举故，诈惊言我始知耶？
答：不必尔也。
或曾闻而不摄耳，故不解知，今适闻知之，而意无悲善，但恐举故，诈现惊相，而言我始知故，与今题语异意同。
若曾闻知，而言始知，别结妄语提，如后疏文。
然此戒正制无知，戒本云彼比丘无知无解，若犯罪，应如法治，更重增无知罪是也。
不学无知，结犯有三根别，如持犯篇二六卷二五页。
四缘：一、是广诵戒时；二、在众中；三、作不听之意；四、说过五篇，即言我始闻，结犯。
祇云：随中间一一戒不听，吉；一切不听，堕。
受具已，应诵二部毗尼。
不能者，诵一部。
又不能，当诵五众戒；四、三、二众，如初句；不能诵二众，当诵一众及偈。
若布萨时，广诵五众，乃至四、三、二。
无者乃诵一众及偈。
余比丘不得坐禅、作余业，应专心听。
释中。
僧祇，初明结犯。
彼律但据不听，判犯轻重，不必如缘，待言方结。
疏云：若曾闻戒，即是久知，而言始知，结妄语提。
若无知解，但有不摄罪。
受下，次明制学。
二部、一部，并约广律。
又下，即是戒本。
如初句者，文中略牒三篇，应准上云又不能，当诵四众戒等及偈，即诸恶莫作等。
若下，三、明制说。
初、制能说。
余下，制听众。
余业谓诵经等。
戒是行本，摄修之要，故须正制，不许余事。
不犯中，若实未闻广说，今始闻，若戏、错等。
同羯磨后悔戒七十四。
七十四。
佛在罗阅祇。
沓婆摩罗子为知事，僧得贵衣白二与之。
六群后悔①，故制。
①六群后悔，律云：当白羯磨时，六群亦在众中。
既与衣已，便作是语：此诸比丘随所亲以众僧衣与之。
四缘：一、是僧得施物，二、同羯磨赏他，三、辄反谤僧，四、言了，便犯。
初缘，僧物四种，如盗戒说。
二种现前可以和赏，二种常住一切不开。
即衣、钵、针筒、尼师坛，下至饮水器，随用赏之。
三中，反谤者，即戒本云诸比丘随亲友以僧物与也。
不犯者：其事实尔，随亲与之；若戏，错说。
不与欲戒七十五。
七十五。
佛在舍卫。
多比丘论法、毗尼，六群相谓诸比丘似为我作羯磨，从座起去。
比丘唤住而故去。
因制。
五缘：一、是如法僧事，二、知，三、不与欲，四、辄去，五、双脚出户，结。
初缘，疏云：此唯断四诤事，不与欲者，犯提。
余者吉罗。
第五缘，律云：一足在户内，方便欲去而不去，吉。
五分①：有事与欲去。
不与欲应三羯磨，屋下随出，一一提。
露地去僧一寻，提。
若不羯磨，私房断事，一一吉罗。
释中，初科五分。
初明正犯。
三羯磨，谓单白、白二、白四。
下约覆露，明犯分齐。
若下，次明轻过。
①五分，卷八云：今听诸比丘有事与欲去。
僧断事者，单白羯磨、白二羯磨、白四羯磨。
僧祇：若僧集说法、毗尼，有缘不讫座，不白去者，越。
若大小便须臾还，不废僧事，不犯。
若疑来晚，应白与欲。
乃至听他人读诵、受经，皆须白之。
中间止，作余语者，无犯。
次科。
僧祇，初说毗尼，但非断诤，故犯小罪。
白即说欲。
大小便不犯者，准此暂去即来，不须说欲。
下明诵经亦须白者，止是白告比座，不必陈欲。
中间余语，非三藏正教故。
五分：不羯磨断事，沙弥在中，若起亦吉。
三中，五分明非羯磨，故不简众。
律不犯者：若与欲去；若为非法，同师作损减，不与欲而去者，开。
不犯中，文略口噤不说。
与欲后悔戒七十六。
七十六。
佛在舍卫。
六群恐举，六人相随，无由得作。
后时作衣，僧唤①受欲，即与比丘作举羯磨。
后六群言我以彼事与欲。
佛诃，因制。
①僧唤，彼云：诸比丘即遣使唤言：汝等来，众僧有事。
六群比丘报言：僧有何事？
我等停作衣不得往。
僧报云：汝等若不得来，可令一、二比丘持欲来。
尔时众僧即与此一比丘作羯磨。
四缘：一、如法羯磨，二、如法与欲，三、辄反悔言不成，四、言了，结。
初缘。
多论：除僧法，余事和后悔，吉罗。
第三，反悔者，作是言：汝作羯磨非法，羯磨不成。
我以彼事故与欲，不以此事。
多论：若僧作非法羯磨，当时力不能转，默然不诃，后言不可，无犯①。
若顺法、毗尼者，堕。
王制不顺，吉罗。
释中。
多论。
初明缘开。
若下，次明正犯。
顺法，谓如法羯磨。
王下，因示别制。
如今国令，违皆小罪。
世人妄以紫服为王制者，余僧服褐皆应犯制，但欲饰非，宁知毁教！
不犯中，其事实尔，作非法羯磨，错说彼此者，开。
①无犯，彼接云除僧羯磨事，众僧和合共断决之，后更诃者。
屏听四诤戒七十七。
七十七。
佛在舍卫。
六群听诸比丘斗已，而向彼说，令诤不灭，故制。
五缘：一、先起四诤；二、前人屏量；三、作斗乱意；四、往彼盗听；五、闻便结犯，不待向说。
缘中。
第五，不待说者，疏云：戒本向彼说者，据听者意，至于结罪，但闻便犯；若待向说，落两舌中。
又云：两舌未有诤，听不必生，待说方有。
此先有诤，往听必生，故深前制，岂待其说？
律中：若二人暗地共语，隐处共语，前在道行共语，若不弹指謦咳惊者，吉罗。
释中。
三种共语，不许窃听。
凡情所好，智者诫之。
不犯者，若恐作无利故听者，开。
不犯中。
略非法羯磨，欲知故听。
瞋打比丘戒七十八。
七十八。
佛在舍卫。
六群中一人打十七群中一人，大唤，故制。
四缘：一、大比丘，二、生瞋心，三、作打意，四、著，便犯。
初缘。
简下众，吉。
律中①，打犯重者亦堕。
若以手、石、杖等，堕；若余户钥、拂柄挃者，吉罗。
释中。
初科。
犯重，堕者，不简境故。
若下，约事分犯，重轻两别。
挃，陟栗反，撞触也。
①律中，现检本律，不得此文，伽论云：打本犯戒等四种人、聋、盲等，突吉罗。
十诵：如一把沙豆散众多比丘，随著一一堕。
次科。
十诵一一堕者，若取所打，即望多人；若约能打，即随沙豆多少。
伽论①：欲心打女人，僧残。
三中。
论约欲心戏打，即同摩触；若但瞋心，应同余众。
①伽论，考彼无文，出善见卷一。
僧祇：若恶象、马、牛、羊来入塔寺，触突形像，坏华果树，得以杖打木石，恐怖令去。
不得杖拟畜生，一一吉罗。
四中。
僧祇拟畜即吉，护之急耳。
律不犯者：有病须人椎打；食噎，椎脊；共语不闻，触之；乃至误触，不犯。
不犯中。
乃至者，文略睡时身委他上，若来往经行时共相触，若扫地时杖头误触。
检诸经律，无为训治故开比丘行笞杖者。
释迦一化并无，末代往往见有。
前卷已明。
故是法灭之相。
斥非中，初科。
笞，音痴，小杖也。
一化者，诸教不开，即知佛世所不行也。
前卷即师资篇。
大集经云：若道俗等打破戒、无戒比丘，罪重出万亿佛身血。
何以故？
以能示人出要道，乃至涅槃故。
智论，律中结戒，为世间事，为摄僧故，为护佛法故，有人有众生，随逐假名而结戒，不观后世罪多少。
如道人鞭打、杀牛羊，罪重而戒轻；叹女人戒罪重，后世罪轻等。
次科。
大集，举能说法，化世有益。
虽破戒、无戒，罪业犹尔；况余持戒，固不在言。
一切罪中，五逆为重；五逆罪中，出血复重。
出一佛血，一劫阿鼻，况万亿耶？
由罪极重，故以比之。
智论，初、叙制戒随顺世相。
结戒是制教。
后世罪即业道。
如下，举相以示。
欲彰鞭打业重，令信者诫之。
叹女即粗语。
搏比丘戒七十九。
七十九。
戒名者。
僧祇中①，六群侧掌为刀相，用拟于人，号为搏也。
①僧祇中，饰宗：祇十八云：六群以侧掌，乃拟十七群，言：我以掌刀斫堕汝面。
彼恐怖故，即便大啼。
佛问六群：何故如是？
答言：以戏乐故。
佛言：痴人，汝莫轻彼，彼若入定，能以神力掷汝著他方世界。
前是限分，此戒深防，拟便是犯。
释中。
对前戒者，疏云：本为打非搏①，但打家方便，吉罗；本为搏非打，动心即搏方便。
①本为打非搏，多论八：此戒本意不规打，直欲掌拟令其恼怖，但拟波逸提。
彼又出例，如本为出精捉女人，偷兰；若为摩触捉，即僧残。
云云。
伽论：举手向众多比丘，一一提。
次科。
伽论，一一提者，约所搏之人，复随举手以明多罪。
律不犯①中，若有缘事，须举手遮、招触等。
①不犯，律云：若他欲打，举手遮；若象来，盗贼、恶兽来，若持刺来，举手遮；若渡水，举手招唤，手触，无犯。
无根僧残谤戒八十。
八十。
略同第二篇，罪堕为别。
指略中。
恐忘前戒，略引缘成有八：一、是大比丘，二、作大比丘想，三、内有瞋心，四、无三根，五、下至对一人说，六、以残罪加诬，七、言词了了，八、前人知，犯。
突入王宫戒八十一。
八十一。
佛在舍卫。
末利①夫人奉信，听比丘入宫无障。
迦留陀夷入宫，夫人拂床形露。
因制。
①末利，本耶若达多婆罗门婢，名黄头，常守末利园。
一时，以饭供佛，故现报得作匿王第一夫人，劝王生信。
王听比丘入宫阁无障。
时迦留陀夷来入，时王与夫人昼日眠。
夫人遥见彼来，即起被衣，以所被大价衣拂拭床座令坐。
时失衣堕地，形露，惭愧而蹲。
彼见已还出，王问夫人：向者比丘见汝形耶？
报云：虽见，如兄弟，无苦。
时迦留陀夷还寺语诸比丘我见王第一宝，问言何等宝？
，彼具说因缘。
因制。
四缘：一、是刹利王；二、王共夫人同处；三、王未出，宝未藏；四、入王宫门限，便犯。
初缘。
刹利，即四姓之长。
律约灌顶受位，即戒本中水浇头①也。
余三姓如是立者，亦名灌顶。
次缘同处。
准下王未出，须约寝宫方犯，已外应轻。
此土王庭不许辄入，事亦希也。
四、入门限者，疏云：深防而制，初入已结，何况见宝？
①水浇头，律云：取四大海水，取白牛右角，收拾一切种子盛满中，置金辇上。
使诸小王舆辇，王与第一夫人共坐辇上，大婆罗门以水灌王顶上，如是立王，故名刹利王水浇头种。
若婆罗门、毗舍、首陀罗种，如是以水灌顶立王，亦名刹利王水浇头种。
定宾疏云：升位时，请大婆罗门能解四韦陀者，与王为师，取四大海水灌王顶上，表以吉祥。
统摄四海，故名灌顶王。
律中：若入粟散小王、豪贵长者门限内，吉罗。
释中。
粟散言余①小王如粟之多。
不犯中，若有奏白，请唤，若命、梵难。
①言余，此依天台仁王疏，青龙疏云：如劫初分香稻者，以粟散布，名粟散王。
捉宝戒八十二。
八十二。
佛在舍卫。
外道路中止息，忘千两金。
比丘见之持还，便言金少，王断罚谪入宫。
因制。
此是捉宝戒，多论明文。
因拾遗为缘起。
不用旧语。
正名中。
初示名有据，论如下引。
因下，废古所立，彼执缘起，谓拾遗犯提，手捉但吉，故召为拾遗。
具五缘：一、是重宝，通自他；二、及庄饰具；三、非住处及宿处；四、无心盗取，拟还主；五、捉，便犯。
戒缘中。
此戒犯相有二：若但捉宝，唯有三缘，初、二及五；若于聚落，拾他遗宝，方具五缘。
若拾遗衣，但应得吉。
伽蓝①、宿处②，有宝、无宝，一切开拾，如下引明。
三、非住处，即非伽蓝；及宿处者，谓非俗舍。
①伽蓝，注戒曰：时毗舍佉母脱宝衣，佛所听法，存法忘衣。
比丘白佛，听为不失坚牢故举之。
②宿处，又曰：时比丘道行时，金师家宿，成金、未成金在前，竟夜不眠守之。
白佛，佛言：为牢故，应收举。
多论：七宝捉者，堕。
七名如三十戒中。
若似宝，铜、铁、杂色珠等，取得，吉罗；不取，如法说净，不犯。
若捉金薄、金像举藏，若捉他宝、自说净宝，得堕。
似宝入百一物数者，得不须说净。
释第一中。
多论，初明真宝。
七名即①金、银、摩尼、真珠、珊瑚、砗磲、码碯。
律中又有②琥珀、琉璃、贝玉。
若下，次明似宝。
取得吉者，论云为畜故取也。
不取者，论作不应自取，如法说净。
上文通论畜、捉。
若捉下，单明捉犯。
金薄谓裹贴之物。
金像，或贴或铸者。
似宝入百一，捉、畜皆开，已外俱吉。
①七名即，今记出多论畜宝戒文，彼论捉宝中无摩尼、珊瑚二，加一琉璃，唯六种阙一，外出金薄、像等。
②律中又有，律更又列真珠、琥珀、砗磲、码碯等。
通释：律戒本畜宝戒，但列金、银、钱三，捉宝戒广列七宝及铜、铁等庄饰具，是通舍遣犯，故广列似宝耳。
然捉宝结犯，律不明局何宝，上列缘中，但云重宝，亦不简体。
又钞、疏中及两记中不分别。
若依僧祇，金、银、钱名不净物，畜、捉俱制故；余皆名净不净物，开捉制畜故。
若依多论，七宝通不开捉。
今时行事，依僧祇欤。
若依律三四，沙弥十戒不得捉生像金银钱宝云云，更不列余宝。
僧祇中，乃至知佛、僧事人，有宝不得自取。
若四月八日及大会供养时，浴像、金银塔及菩萨像，供养具有金银涂者，使净人捉。
若倒地者，佐助捉无金银处。
若涂遍者，裹手捉。
若浴金银菩萨，使净人洗，乃至使净人持，比丘佐助。
若已先捉，不得后放。
僧祇中。
初、通明制意。
知事当开，教亦不许，而况余人，故云乃至。
若下，别示供具，又三。
初、通列供会。
供养具下，明铺设供具。
裹手捉者，恐损坏故，暂开佐助。
世有持戒者，裹手捉钱，愚教之甚。
若浴下，正明浴像。
不得后放者，必须先放，意表助他故。
多论：若似宝作女人庄饰具①，捉者，吉罗；男子庄严具，除矛矟兵器、乐器，余一切捉，无犯。
若使比丘捉宝，亦堕。
律中开：若是供养塔、寺庄严具，为牢固收举，不犯。
故五百问云：知事人不得捉佛、法金银钱，亦堕。
释第二中。
多论，初明女饰，下简男物。
兵、乐二器，捉亦犯吉，所以除之。
矟，所角反，矛之长者。
若下，明使同类。
能、所俱重。
律下，次引本律，即不犯中文。
与上相违，故注决之。
下引论证，显非常开。
①女人庄饰具，善见一二：女人所用衣服及女人像，一切不得捉，吉，除布施。
一切谷及七宝不得捉，除米。
以金银合作药得捉。
天女像若捉，偷兰。
器杖，乐器，不成器，犹是璞，不犯。
②无净人处开，通释：依下不犯中，记乃有两释：一、自同今文；二、且依本宗，不问净人有无，并开。
若依戒疏同记，后解即彼列缘云：一、是宝物，二、非塔寺庄严具，三、非余缘，四、捉，便犯。
既犯缘中除庄严具，即知一向开之。
问：自磨金铂泥画佛像可开以否？
答：先德亦以金泥写经、画像，准之可开欤。
然律开已成庄严具，今直捉金泥，或可耳。
四分云：若在寺内、寄宿处有宝，自捉，教人举。
当识囊相、器相，开解看几方圆、几新故。
有索者，问相貌，同者还；不相应者，云我不见此物。
若二人同来取，语同者，持物置前，各自取去。
不作如是方便，吉罗。
若余处捉遗落物者，堕。
释第三缘。
四分，先明方便还他。
言自捉者，据此拾遗明开自捉。
二人同取，谓二人各来识认。
语同，谓二皆相应，无由辨故。
若余下，明无缘结犯。
僧祇：若见遗衣物者，当唱令之。
无主者，悬高显处，令人见。
若来取，问何处失，答相应者与。
无来者，停三月已，若塔园中得者，作塔用；僧园中得者，四方僧用。
若贵价物，金、宝等，不得显露，屏看相已，有认相应，对多人前与；教令受三归，语云佛不制戒者，眼看不可得。
无人来者①，停至三年，如上处所当界用之。
比丘若失物，先生心言后知处当取，后知得取，无罪。
客比丘遗衣钵，主人徙著余处藏，犯重。
彼衣主忆来取者，无罪。
若掘地得宝藏者，净人不可信，当白王；净人可信，停至一二年，应作塔用。
若王觉者，答言已用作塔；若索者，应以塔物，若乞还之；若王问律中云何？
答云佛言，随塔、僧地得者，还作塔、僧用之。
若宝藏上有铁券姓名，亦得直用。
进退如上。
僧祇五节。
初明拾衣。
以物轻，故停三月；下是贵宝，故待三年。
若贵下，次明拾宝。
由是贵物，多容妄认，故但屏看，异前衣也。
受三归者，因而接引。
眼看不得者，明非汝分也。
如上处所者，即随佛、僧用也。
比丘下，三、明失物作念。
若心舍弃，后取成盗。
客下，四、明移他遗物。
徙，即训移。
言犯重者，此约盗心，恐彼还取故重。
若为收藏，虽移无过。
彼取无罪，客心不舍，主意未决故。
若掘下，五、明取伏藏。
净人不可信，须白王者，恐为告首故。
上约无名，下据有名。
进退如上者，同前白王答王等。
①无人来者，善见中若久久无主来索，得房舍用，不得为己用。
若久后有主索，应将示僧房等。
若布施，善；若不施，应向檀越具说因缘，乞得与彼等。
成论：有人言伏藏属王，取此物犯盗者。
答云：但地上属王，不论地中。
何以故？
给孤独等圣人亦取此物，故知无罪。
又自然得物，不名劫盗。
成论。
对破他义，故先标为问。
答中二义，初明无属。
给孤取者，论自引证。
彼得二果，故云圣人。
在圣既取，可验无犯。
又下，次显非盗。
引此以明伽蓝之处，得取伏藏。
僧祇：入聚落中，有遗物，不得取；有人取与比丘者，得，即是施主。
若旷路无人处，有者得取；若衣有宝，以脚蹑断，露捉使人见；至住处见有宝者，与净人掌，作衣药直。
僧祇。
但制聚落，开旷路者，唯开拾衣，而非捉宝。
以无人处，不虑妄索。
必畏后患，不取弥善。
五百问云：寄白衣物，过期不来，白衣持来施比丘，不合取。
若活，是有主；若死，属僧物。
五百问中。
谓比丘以衣寄白衣家也。
不犯中。
若僧伽蓝及寄宿处，若供养塔、寺庄严具收举，或约无净人处，或是部计缓急，今或并净塔庙，且就本宗开之。
非时入聚落戒八十三。
八十三。
佛在舍卫。
跋难陀非时入村，与居士摴蒲，故制。
①明了疏二意故制：一、恐作羯磨，不知所至，则恼众僧；二、令不自在入白衣家。
①樗蒲，故制，律：共樗蒲，比丘胜，居士不如。
彼以悭嫉故，便言：比丘晨朝入村为乞食故，非时入村为何事耶？
比丘举过。
因制。
五缘：一、非时分，二、无启白、唤①缘，三、不嘱授，四、向俗人舍，五、入门，结。
犯缘。
第二，启白、唤召两缘，不白非犯。
①启白、唤，资行：有人云：启白，告讼国王；唤请，亦王命也。
②寺内净人，通释：疑谓寺内净人村不犯，故注示之。
若寺外聚落，本是结犯。
若无障净人房舍，应非犯限。
律约四相，明村聚故。
十诵：若入聚落僧坊，入兰若处，入本住处，无犯。
释第四。
十诵三处不白，初即聚落中僧坊。
注简尼寺，同俗舍故。
本住处，谓所居寺。
四分：非时者，从中后至明相未出。
不嘱授比丘，初入村门，堕。
若僧塔寺事、病事，当嘱比丘。
若独处一房，当嘱比房。
初缘四分中。
初释非时。
不下，示犯相。
若下，明白缘。
十诵：无比丘白者，四衢见，应白。
又无者，发心已，去。
无者，应白尼三众。
第三，初科。
十诵开四衢者，住处无人，出街求也。
发心去者，衢中复无，拟道逢也。
白三众者，道中又无，开别类也。
疏云：净人亦得，知其去处，有可寻求。
僧祇：食虽早竟，即是非时。
作白①言：长老！
我非时入聚落。
前人言：可尔。
若道从聚落中过，村中有塔、天祠者，当顺行直过；若下道左右旋去者，堕。
次科。
僧祇，初明非时。
不必中后，时内亦犯，急于本宗。
作下，引示白法。
准羯磨云：长老！
我非时入聚落，至某城邑聚落，某甲舍。
若下，制其迟回。
道从聚过者，如今通街店也。
中有塔、庙，不得旋回，开中制也。
①作白，疏引了疏云：入村，村侧复白。
十夏白九夏；若小白大，犯吉。
本界之中，小大互白。
行宗云：复白者，本寺白已，至村重白。
若小白大，违制故吉。
从上白下，极下无对，应开白上。
本下，次明在界则听互白。
彼部如此，今宗但令须白，不分村中、本界之异，亦无至村复白之制。
今若行事，但依本宗。
智论：一切白衣舍，皆名聚落。
准此，寺内净人房院，何为不白？
慎之哉！
慎之哉！
三中。
智论语通，例准净人住处亦犯。
若摄衣村界，必须男女。
此制专辄，不由讥染，单男亦犯。
五分①：若路所经，暮须往宿，八难起等，并不须白。
四中。
五分，开难。
八难，如说戒篇。
①五分，一·三云：若行路经聚落，若暮须往宿，若八难起，不犯。
主客篇引僧祇须白，部别异欤。
但有同伴须白耳。
多论：若总白，随到所至处；若别相白，亦善。
若先不白，见异寺比丘白，无犯。
五中。
多论总白，应云：长老！
我非时入聚落。
随到所至处。
别相如上。
明了论：若有缘须入，先简择此事。
谓白同戒，观察正行，律中威仪者，得；不者，不合。
六中，了论明观量可否。
初、标示。
此事总下三事。
谓下，释有三。
白同戒者，即作法也。
观正行者，量其所作事也。
律中威仪者，齐整著衣也。
疏引云：所以开白，谓于死人处观过失①故，为护法故，为受依止故，为说听法故，为有食请故，并有利故，听往其处。
须避天庙、店肆、淫女、外道、出家女处，观察远离。
论中又明著僧伽梨等。
①观过失，行宗：即无常、不净。
二、护法者，三宝因缘。
三、四，本是僧寺，此宗但据俗舍成犯。
五、即赴请，或有远请，隔日先往。
律不犯者：若道由村过，若有所启白，若唤若请，皆不嘱授直往；有三宝缘者，开嘱如上。
不犯中。
如上，指前四分。
略命、梵难缘。
过量床足戒八十四。
八十四。
佛在舍卫。
迦留陀夷知佛从此道来，敷高好床，白言：看我床座。
佛诃，因制。
五缘：一、是床，二、僧床及己，三、过量，四、自作使人，五、作成，便犯。
本为截者，不截方犯。
列缘。
第二，僧、私两床俱犯。
准缘，作成方犯。
今时，坐已成者，准僧祇犯吉。
律云：高如来八指。
多论：木床高、大悉犯，俗人八戒亦同。
八指者，一指二寸。
姬周尺，一尺六寸。
唐尺，一尺三寸强。
五分：得高床施，先作念截却，得受；不尔者，堕。
释第三。
初、引律示量。
多论明高、广俱制。
大即是广，高量如下。
广者，准业疏，方三肘者，不合坐。
疏文又引阿含八种胜床，俱不合升。
八指下，定尺数。
周一尺二寸，为唐一尺。
其余四寸，以三寸六分为三寸，余四分在，故云强也。
五分，作念即成持故。
僧祇：僧床亦犯。
恐施主嫌者，木筒盛脚埋之。
乃至截脚木，还支床脚，亦犯。
随坐起，一一堕。
若下湿处，用八指木支脚，得。
准此，下湿处支床者，应开得在上礼佛。
若支高者，不合也。
若俗家高床，不犯。
第二。
僧祇，初明制。
僧床犯者，亦约作成为言。
支，谓承藉之物。
若下，明开。
注明礼佛，世多处床，可开湿处，余处不得。
又止八寸，不得更高。
十诵云：截竟，僧中忏罪。
八指者，用我指量。
第三分入梐。
准此，十诵疏家以八寸为量①，四等分之。
又云：长床极小容四比丘坐处。
卧床过三肘，降四岁共坐；若减，不得。
坐床长一肘半，得二人共坐。
床支不得过八指。
释五中。
十诵，初明悔法。
八指下，明量。
注文简滥，可解。
第下，统明高量。
第三分即最上八寸。
四等者，二分为脚，一分为支，一分在梐。
云第三者，不数支故。
又下，明广量。
初明长、卧二床。
降四岁者，如己六夏，可共十夏人坐；己一夏，共五夏人坐。
若降五岁，不许共坐，以同阇梨位故。
据律本制②，降己三岁。
由床大故，听降四岁，故云减不得也。
二、明坐床。
三、明支木数量。
可知。
①以八寸为量，通释：上文八指者，用我指量者，准本文，佛自称也，故知。
又八指即一尺六寸。
又多论释云：一指，二寸也。
故全同四分。
依此，今八寸者，谓四等之中间二分耳。
谓八指分四等：初一分为支，四寸也；次二分为脚，八寸也；最上一分在梐，四寸也。
共一尺六寸。
若依四分，除入梐外，取一尺六寸也。
注戒云：足高八指，除入梐孔上。
行宗释：谓入栒头，不在数。
②据律本制，房舍犍度云：佛言：听若大三腊者，共一床坐。
若故不受，应作长床，若长板。
四分不犯者：去地八指，若减，若脱脚，无犯。
兜罗贮床褥戒八十五。
八十五。
佛在舍卫。
六群作兜罗贮褥，居士讥以杀生，故制。
兜罗是梵语，多论云：草木花绵之总称。
又翻霜绵。
所以制者，多论云：以是贵人所畜故；又人所嫌故；喜生虫故；又若卧软暖，后得粗硬，不堪忍故。
五缘：一、是兜罗绵，二、贮床褥，三、为己，四、自作、使人，五、成，便犯。
初缘中。
注列三物。
柳花即柳絮，蒲台即蒲花抽出若台，随方呼召耳。
第三，为他作，吉。
第五，不成亦吉。
五分：随坐结堕，要先弃后悔①。
释中。
示犯及悔法。
不犯者，非前三物，若他②施弃而用之。
①后悔，接云若不尔者，罪益深。
②若他，此依五分明也，而可作不，疑是写误。
骨牙角针筒戒八十六。
八十六。
佛在罗阅祇。
有信工师为僧作骨牙角针筒，废业无衣食。
招讥①，故制。
①招讥，律，世人讥言：此工师未供养比丘时，多财饶宝；自供养比丘以来，居家贫匮，无所食者故。
所以供养者，望得福而反得殃。
五缘同上。
指缘同上：一、是骨、牙、角，二、作针筒，三、为己，四、自作、使人，五、作成，犯。
多论云：以是小物故，不入三十中。
又应破故。
若反还主，不受；若与他，主生恼；若入僧，则非法。
故须毁弃。
次科。
多论二意，故不入舍。
初意可解。
又下，次意以舍堕不出四别：一、还主，如长离等；二、与他，如宝药等；三、入僧，如乞钵；四、斩坏，如蚕绵。
此戒不同前三，如文次简，宜同第四，故云须毁也。
若尔，蚕绵何在三十？
答：彼非小物，但有应破一义。
此具二义，故在九十。
律不犯者：若铜、铁、铅、锡、镴、竹、木、苇、舍罗草，用作针筒；若以牙角作锡杖头、镖䂎，伞盖子、斗头镖、缠盖斗，若作曲钩、刮舌刀、如意、玦钮①、匕、杓②、钩衣、眼鎞、刮汗刀、揥齿物、挑耳鎞、禅镇③、熏鼻筒④，一切不犯。
不犯中。
初明诸物作筒，非牙、角故。
若下，次明牙、角，非作筒故。
总十七物，律文并以若字间之。
一、锡杖头及镖䂎，镖音飘，或去呼，刀剑鞘下饰，今谓锡杖。
䂎，饰也。
伞下六字，一事二物。
指归云：伞盖子即伞茎上簦柄⑤，斗头镖亦伞上仰承斗，以牙、角饰也。
四、缠盖斗，未详何物。
七、如意即爪杖用以搔痒。
八、玦钮音决，谓环不相连。
二衣⑥篇云：以衣绕身讫，用带围绕收束之也。
九、匕即匙。
十一、钩衣音滑，谓钮中横钩。
十二、律云：眼药錍。
十四、揥，它历反，律正作摘。
十六、禅镇，即坐禅时镇顶用也。
①玦钮，钮律作㺲，音释云：玦，居穴切，玉佩也。
㺲，女久切，即鼻也。
②匕杓，匕，音彼，广韵：匙也。
杓音勺，杯杓，又挹抒之器。
③禅镇，补注曰：木版为之，形量似笏，中作孔，施纽串于耳上，头戴去额四指。
坐禅人若昏睡，头倾则堕，以自惊之也。
又见钵器篇。
④熏鼻筒，会正云：熏鼻筒者，引药烟入鼻以治病也。
⑤簦柄，按簦，栖上辘轳斗下轳辘乎？
斗，形如斗乎？
⑥二衣，记云：玦，如环少缺，即同钩类。
过量尼师坛戒八十七。
八十七①。
佛在舍卫，听诸比丘作尼师坛。
六群大作，故制。
①八十七，律：诸佛常法，若不受请，遍行房舍。
时僧卧具敷在露地，不净所污。
见已，告诸比丘：外道仙人离欲者无此事，若比丘摄念眠者，无有此事，况阿罗汉？
当知此污，是有欲、恚、痴人，非无欲、恚、痴者也。
自今已去，听为障身及衣、卧具作尼师坛。
六群大作。
因制。
五缘成：一、作坐具，二、过量，三、为己，四、自作、使人，五、作成，便犯。
律中①，长姬周尺四尺，广三尺，缘外广长②各增一尺，此是定量。
文云：若过量，若互减互过，自他作成，皆堕。
若不成，为他作成、不成，一切吉罗。
释中引律。
初示尺量。
增一尺者，初则一头一边增之，今准感通传，须于四周各增五寸。
文下，次明结犯。
①律中，律无姬周言，律云：是中量者，长佛二磔手，广一磔手半。
②缘外广长，律：时迦留陀夷体大，尼师坛小，知佛此道来，在道边手挽尼师坛。
佛问：何故挽？
答曰：欲令广大耳。
佛告诸比丘：自今已去，听更益广长各半磔手。
疏更增者，还从本制限外别增，非通量取。
二衣篇本制，容膝不增等。
不犯者：应量、减量作；若从他得已成者，截割如量，若作两重者，不犯。
今有通量而作者，诸部不许。
四分·七百结集中亦不许。
不犯中。
得已成者，两种修改，并谓受时即作此意。
言两重者，以过量故，褶叠令如。
注斥非法。
诸部即僧祇、十诵等。
七百结集，四分下文。
僧祇：若欲忏悔，截却量外，依法忏之。
余者说净。
若已曾过十日，如长衣法舍之。
准多论衣法。
忏法中。
恐人但截外增，故特注之。
若增量有过，亦须截之。
余者，谓量外截除者，以不入受持故。
准多论者，彼三衣量外须说净。
不说，过日，犯长。
覆疮衣过量戒八十八。
八十八。
佛在舍卫。
比丘患疮，听作覆疮衣。
六群大作，故制。
此下三戒，并不列缘，例上尼师坛作之，但改初缘为异。
律云：用覆身上种种疮，上著涅槃僧①。
得用大价细软衣作。
长姬周尺八尺，广四尺也。
制法中，初明制用。
得下，示衣体。
细软者，不损疮故。
长下，示尺量。
戒本云：长佛四搩手，广二搩手故。
①上著涅槃僧，多论先未听畜涅槃僧，脓出污安陀卫，故听覆疮衣。
既听涅槃僧内著之，量如涅槃僧云云。
不犯，略同前戒。
不犯中。
下三同前，故并不出。
十诵：乃至疮差后十日，过者结堕。
次科。
十诵疮差须净，以无缘故。
雨衣过量戒八十九。
八十九。
佛在舍卫。
毗舍佉母送雨浴衣，佛令随上坐与不足者。
六群大作，故制。
前戒委明求用时节。
律中，长佛六搩手，即一丈二；广二搩手半，则五尺。
文相如三十中，不解可知。
与佛等量作衣戒九十。
九十①。
佛在释翅瘦。
难陀短佛四指，人遥见谓佛，佛令难陀著黑衣。
六群等佛量作，故制。
注戒名过量三衣戒。
四分，三衣②随身长短，唯以佛衣为分齐。
若尔，钵量所以同者？
答：由体别故。
衣量别者，以体同故。
互彰同异，则无滥也。
①九十，戒缘中，若依四分，难陀滥佛，六群起过。
若依十诵，难陀直等量作。
彼难陀是佛弟，姨母所生，与佛身相似，有三十相，短佛四指，彼作衣与佛同量。
诸比丘遥见，谓是佛，皆起迎，近乃知非。
上座皆羞，此是我下座，云何起迎？
难陀亦羞，令上座迎我等。
以事白佛，因制。
②四分，三衣，律五三，大小持犍度中云量腹而食，度身而衣云云。
戒本中唯明佛衣量，不得与佛等、过作，而不明比丘衣之定量。
疏：问：余之三戒，定出量限。
三衣一戒，但随己身，不定出量者？
答：此三法衣，道服标式，若定出量，人有长短，不称威仪。
行宗：若尔，钞·二衣中，引诸律文，示三衣量，那云不定耶？
答：彼但出法以为标准，不同尼师坛等永不得过。
通释：准此等文，诸部局量，唯是大准而已，论定量应依度身为本，如二衣篇记，具出度身法。
多论云：佛量丈六，常人半之。
衣广、长皆应半也。
十诵云：长佛九磔手。
五、祇二律亦同。
有本十磔①手者，错也。
长姬周尺丈八，广丈二，常人九尺、六尺也。
事希故无暇广述，须知。
示量中，初引多论，示佛身量。
十诵下，总会诸文。
长下，正示尺量。
事下，显略。
广在疏中。
①有本十磔，疏曰问：戒本之中，或长十磔、九磔手者，何文定也？
答：九磔为衣长云云。
故知四分戒本，有十磔、九磔异本。
注戒取九磔手本。
现行律本，故作十磔手。
四提舍尼。
四提舍尼篇。
初戒名在俗家从非亲尼取食也。
初戒。
佛在舍卫。
世俭谷贵，人多饿死。
莲华色尼入城乞食，三日并施比丘，遂饿在道①。
人讥，故制。
①遂饿在道，律时长者乘车，往从者驱人避道。
此尼避道，堕深泥中，面掩地而卧。
长者慈愍，敕人扶出，长者问言：阿姨何患？
报言：无患，是饥故耳。
因说因缘，长者讥言比丘受无厌足，不知义让等。
五缘：一、俗人舍，二、非亲尼，三、无缘，四、自手取食，五、咽，结。
犯缘中。
第三，谓无病也。
四分：食者，正、不正也。
无病自取，咽咽结。
文中不论自、他二食①，约缘通之。
释第四。
初明食体；无下，示犯相；文下，决通律文。
据律缘起，乃尼自食而不云他，今约犯缘，自、他俱犯，故云通之。
①自、他二食，简正：不论自、他二食者，若尼自己食，或尼从他檀越乞得食也。
约缘通之者，皆成犯故。
祇云：尼有大福德，日别乞食，供五百比丘，明他食也。
通释：若准今记，乞得食即是自食。
祇二一尸利摩尼，声闻尼中福德第一，乞食日日供五百比丘云云。
五分：在巷中犯，家内不犯。
缘起如此。
初缘中。
五分结犯，不同本宗，彼据缘起。
若据四分，缘亦道中，但结戒本，须在俗舍。
不可和会。
律不犯者：受亲里尼食，若有病，若置地与，若使人授，若在僧寺与，若在村外，若尼寺内，一切皆得。
不犯中。
初开亲里，疏云：以在俗家，人情相委，亲非讥故。
次有病者，疏云：病人苦恼，讥丑不生。
置地及遣人者，疏云：敬相无绝，所以后开。
已下三处开受，讥过少故。
在俗家偏心授食戒。
第二。
佛在舍卫。
众多比丘与六群白衣家食，六群尼索羹饭，越次与①六群。
因制。
①越次与，通释：与者，指示令与耳。
律云：彼为六群比丘索羹饭，语言与此羹，与此饭，而舍中间不与，越次与。
又戒本云：比丘尼指示与某甲羹，与某甲饭。
四缘成：一、白衣舍，二、偏心越次指授，三、大众默受①不诃，四、随咽结。
犯缘。
第二，属于尼也。
①大众默受，疏云：众既睹过，默然不诃，即表合众同情容恶。
故制举众并不听食。
依此，同座通犯，又云：既在众中，亲与病人，皆须诃止，无别有开。
五分：第一上座应诃；不用语者，乃至新受戒者亦得。
僧祇：三诃不止，食者无犯。
十诵：若二处僧别坐别食，亦须别问①已约敕未，未者不得食。
后坐人亦尔。
释中。
五分，众中随得一人诃之。
不用语者，谓不须上座诃也。
僧祇三诃开者，恐时过故。
疏云：闻诃不止，非众容恶，是故听食。
十诵两处别问者，恐彼此处不相知故。
①亦须别问，多论，若别入、别坐、别食、别出者，是中入檀越门比丘应问出比丘：何比丘尼是中教檀越与比丘食？
若言：某。
应问：约敕未？
答言：已约敕。
是入比丘亦名约敕等。
又云：若二部僧共坐，一部僧中，若有一人语是比丘尼者，第二部僧亦名为语。
律不犯者：若语言大姊且止，须待食竟；若尼自为檀越；若檀越①设食，令尼处分；若不故作偏为彼此者。
不犯中。
初是作法，反第三缘。
尼自为者，反初缘也。
若檀越下，反第二也。
①若檀越，疏引僧祇云：施主不知供养僧法，请尼指授。
尔时教安置尊像，教行食次第，如是教已，应坐。
行宗：施主下，次明别缘。
此谓教俗安设，非偏指授，注不犯中，文亦同此。
学家①过受戒。
第三。
佛在罗阅城。
居士夫妇俱得见谛，无所爱惜。
供养既多，衣食乏尽。
招讥，故制。
①学家，招讥，律曰：诸佛见谛弟子常法，于诸比丘无所爱惜，乃至身肉，乃至衣食乏尽。
诸人作言：彼家先大富多财，从供养沙门释子已来，财物竭尽。
如是恭敬供养，乃反得贫弊。
行宗：学家，即初果见谛，是有学之家。
事希不述。
今诸有信家，亦五众繁践，无度受供。
准此自约，岂非明断？
事希者，于凡无用，非钞意故。
今略明之，五缘成犯：一、见谛学家；二、僧作法制①；余三缘，同上下戒。
不犯者，若先请，若病，若从他受，若白二法解等。
今下，因示诫诰。
初出过。
准下，申诫。
然今末世，虽非圣家，招讥无异，故令节约。
①二、僧作法制，砺疏六本云：祇律：夫妇互有凡圣，不得为作羯磨；若夫妇于三果中，或俱是，或互是，得与作羯磨。
五分亦尔。
准三果通犯，本宗唯约初果。
问：祇中何不通第四果？
答：得阿罗汉，法尔成沙门相故，乃无有优婆塞罗汉。
有难兰若受食戒。
第四。
佛在释翅瘦尼拘律园。
城中女人送食供养，为贼触娆。
即制此戒。
五缘：一、是兰若险处；二、先不语檀越；三、无病难①缘；四、自手取食，除置地、使人；五、食咽，犯。
初缘。
险处，谓贼怖也。
第二不语，语即非犯。
佛言：应语诸妇女莫出，道路有贼怖。
若已出城，应语言莫至僧伽蓝中。
三、无病者，律云：若故持食来，听病人受。
第四，律云：若有施主，以食置地，若教人与，二皆不犯。
故云除也。
不犯者，若来受教敕听法，自食令授②。
①三、无病难，律云：时诸檀越先知有疑恐怖，而故持食来。
诸比丘疑，不敢受食。
佛言：自今已去，听诸比丘受如是食。
时诸病比丘亦疑，不敢受如是食。
准此，故持来者，听有病、无病通受。
今记及注戒但出病比丘。
然据疏及行宗，先语已故持来，无病开之；不语持来，唯病人开之。
疏云：依文，开相略尽：一、语知，二、有病，三、置地受，四、在坊外，五、教人受。
又行宗云：无病中，若故持来，以不语故，止听病人。
通释云：反知，若先语故持来，无病亦开。
②自食令授，彼云：比丘自有私食，令授与者，无犯。
众学戒中。
众学篇。
罪无限量①，故云众。
易犯难持，故令学。
唯此篇题，与前迥异。
①罪无限量，疏云：所以此篇不别显数者，但威仪微细，量等尘沙，何有约数，定其名目？
故总目之为众学篇。
故诸部中，名数不定。
且约人之喜犯，举百列之为罪纲纪。
通释云：戒本余篇皆题数云是四波罗夷法等，惟此法云众学法，而不云数。
四分、五分独列百戒，故世人唤称百众学。
疏云：僧祇六十六戒十诵中一百七戒五分一百戒解脱九十六戒。
准此，诸部文中，云比丘二百五十戒者，且约大数耳。
疏或八万种，或周法界云云。
据善见论，梵语式叉迦罗尼，四分或云尸叉罽赖尼，或云式叉迦罗尼，此云应当学，是从能防名；突吉罗，此云恶作，是从所防也。
易犯难持者，多论：问：何故此篇独名应当学？
答：余戒易持而罪重，犯忏是难；此戒难持而易犯，常须念学，故不列罪名，但言应当学。
威仪之要，具在诸门，略收将尽。
今撮摘数十，人之喜犯，故复缉叙。
叙意。
云诸门者，即指上下诸篇。
数十者，下释五十余条耳。
对望诸篇，故云复叙。
此篇既略，学者多迷；或是时须，何宜不识？
故今记中，随相点之。
委释教旨，如戒本疏。
又前诸戒并列犯缘，此独无者，由故、误皆制，动即成犯。
必欲强立，准具五缘，如云：一、是涅槃僧；二、知；三、无缘；四、不齐整；五、随著，犯。
自余例此可知。
初、齐整著①涅槃僧者。
初戒。
佛在舍卫。
六群不齐整著内衣，居士讥言如俳说人，如王、大臣无异，故制。
此篇百戒，多在舍卫，多因六群，下更不出。
时有别者，随为点之。
名云涅槃僧者，此云内衣，即是裙也。
以西土裙法，横叠围身，长绳四绕，抽拔使正，多致不齐。
此间作裙并连腰带，但著有高下，亦违律制。
当依母论，踝上三指即为齐整。
①齐整著，初二戒，据十诵一九·一佛观过去、未来诸佛及净居天，皆周齐著涅槃僧及衣，观已，集诸比丘僧，结此戒云云。
据疏云：就此篇中略为四节：初、从始至不得立便利来，有五十一戒，明敬僧威仪行；二、从不得与反抄者说法，至骑乘人来，有八戒，明敬法威仪行；三、从不得佛塔中止宿下，至安佛在下房来，有二十六戒，明敬佛威仪行；四、从人坐己立下十五戒，出能敬之人，于四仪中，杂明敬尚三宝行。
所以前明僧宝者，若僧有违或延三宝，通不敬重，故前明僧，成住持故。
律云：不齐者：或时下著，系带在脐下；高者，褰齐膝；象鼻者，垂前一角；多罗树叶者，垂前二角；细褶者，绕腰细褶皱。
释不齐中。
非法有四：初是高、下；二、象鼻；三、多罗叶者，西域记云形如棕榈，用比两角；四、细褶者，止得前后两跨为四褶，多则非法。
今时蕈简①，同彼女流，非道服矣。
①蕈简，乡党云：非帷裳，必杀之。
大全，朱子云：帷裳，如今之裙是也。
通义，吴氏释云：谓蹙其腰下而叠之也，俗呼曰也。
蕈，或单字形讹欤，谓即是单也。
此之犯相：故作，犯应忏突吉罗；以故作故，犯非威仪突吉罗。
若不故作，突吉罗。
尼等四众，亦吉罗。
乃至篇末并同此。
示犯中。
此中结犯，独异诸篇。
良由轻细，喜犯难护，故则双结，误复不开。
圣意弘深，粗情莫晓，自非谨摄，信难穷矣！
疏云①：应忏吉者，对首一说。
失仪之罪，责心悔也。
已后诸戒，犯相无异，故指并同。
①疏云，具云：文中故作，犯应忏吉者，根本吉也，对首一说悔。
以故作故，又犯非威仪吉者，根本罪外，复加不应失仪之罪，此责心悔也。
若不故作者，识事而作，非故违教，但犯根本，无失仪罪。
行宗：初明故心双结。
所作之过是根本罪，更兼故心违教，故加一罪。
若不故违，单犯根本，恐滥迷忘，故云识事而作。
此谓明白直作前过，而无故违之心。
通释：疏释律不故作，云识事而作。
记云非迷明白，是则非忘误，然今记误复不开云云，两记相违，毕竟如何？
又钞、疏中此篇分故、误二名，颇多违见。
忏篇记，彼云：问：误心迷忘，即不可学，那得结罪？
答：凡误有二，一者，对境迷心，二则放情忽忘。
谛知两相，想必无疑。
对境迷忘，五篇通开；随情放逸，不摄三业，忽越威仪，所谓不故作结犯也。
若依注羯磨，引今律文已，云：若故作者，对首忏；误作，责心忏。
不犯者：或脐中生创，下著；若膝腨创，高著；若僧伽蓝内，若村外、作时、行道者。
不犯中。
腨，时软反，脚胫也。
村外，不为他讥。
作务道中，有所不暇故也。
二、齐整著三衣者。
律云：不齐者：下垂过肘①露胁；高，过脚腨上；象鼻者，垂前一角；树叶者，垂前两角，后褰高；细褶者，褶已安缘。
不犯者，略同前戒。
第二。
初、标名。
律下，释不齐相。
四过同上。
褶安缘者，似今裙类，或云安左臂缘上。
僧祇：齐整披衣，不得如缠轴。
当通肩披，著纽，齐两角。
左手捉时，不得出角如羊耳。
①过肘，谓以衣左缘下垂肘下。
何以知之？
开不犯中，云臂肘有创下著故。
三、反抄衣者。
谓左右反抄著肩上也。
若胁有病；在寺中、道行、作时者，得。
第三。
初、标名。
谓下，示相。
僧祇云：若值风雨，得抄一边。
偏袒右肩，得抄左边；通肩披者，得抄右边，不见肘也。
见长老比丘，还即下之。
若下，明不犯。
四、反抄坐戒。
文相可知。
第四同上，但坐为别。
已后约略而解，不复记数，大途可知。
律云：衣缠颈者，总捉衣角著肩上也。
开缘同上。
衣缠颈戒。
捉角肩上，以缘绕颈也。
覆头者，若以树叶、碎段物，若衣覆也。
不犯者：有病；患寒；头上生创；命、梵难覆头走者。
覆头戒。
不犯中。
今时帽覆，入俗须除；礼佛、侍上，皆为媟慢。
但患寒、有病，例准开之。
跳行者，双脚跳也。
不犯者：有病；为人打；有贼、恶兽，若棘刺；度渠坑而跳过者。
跳行戒。
蹲坐者，若在床、在地上，尻不至地也。
不犯者：有病；尻边创；若有取与；若礼；若忏悔；若受教诫者。
蹲坐戒。
尻，苦刀反，臀也。
不犯中，礼、忏等跪同蹲故。
叉腰者，匡肘也。
开缘如缠颈戒。
叉腰戒。
匡肘，谓两肘有如匡器焉。
开缘指上，即有病、肩臂有疮、僧寺内等。
摇身者，左右戾身趋行也。
不犯者：病；若为人打，避杖；度坑，摇身过；著衣，看齐整者。
摇身戒。
戾，曲也。
掉臂者，垂臂前却也。
不犯者：病；为人打，及余缘举手遮；浮渡水；若以手招唤伴者。
掉臂戒。
前却，却即后也。
不犯中。
余缘者，或恶兽，或担刺。
举手遮者，贯上三事。
浮渡者，必掉两臂故。
覆身者，处处身露也。
不犯者：病；被系；风吹衣离身者。
覆身戒。
此以正行列为戒本，如齐整静默用意平钵等。
或标过状。
逐戒寻之。
左右顾视者，在村落处处看也。
不犯者：有病；若仰瞻日时节；若难缘，伺求便道走者。
左右视戒。
静默者，谓无高声也。
不犯者：病；若聋，须高唤；嘱授；若高声施食；若二难，高声走者。
静默戒。
施食者，如供圣、咒愿等。
戏笑①者，露齿而笑也。
不犯者：病；唇痛不覆齿；或念法欢喜而笑者。
戏笑戒。
已前诸戒，并谓入聚落中，乖越威仪，不生世善。
若在伽蓝，岂得不尔？
但缘起在俗，故结为戒。
时开寺内，非是常途。
安有处寺而容纵放？
教诫律仪并明寺内威仪之行。
义准诸戒，内、外通犯。
学者思之，勿谓无过。
①戏笑，祇中，可笑事逼，不得出龂呵呵而笑，当忍之，起无常、死想；又不可忍，以衣遮口；身不静者，动手足，折草木。
用意受食①者，非弃羹饭也。
不犯者：有如是病；或钵小故弃；或还堕案上者。
用意受食戒。
由不用意，捐弃羹饭。
讥云：沙门无厌，贪心多受，如谷贵时。
①用意受食，十诵：居士自手行食，六群持钵置前，四向顾视。
居士下饭著钵中已，过去。
六群言：此中何不与饭？
居士言：看钵中已与。
彼看已唤言授我钵来。
报言：汝向心在何处？
佛言：从今一心受饭，应当学。
准之，不用意者，不筹量可吃多少，意在余缘，但申钵受，故有多受，以余残弃。
五分：左手一心捧钵，右手扶缘。
平钵受食者，非溢钵也。
不犯，如上戒。
平钵受羹者，非溢出流污也。
不犯，如上。
平钵二戒。
古师云①：离偏斜过，谓擎钵不正。
今师约食，故云非溢。
①古师云，戒疏：十诵云不溢钵受食，此则了于平钵之言。
有师寻声注戒云：言不平者，谓离偏斜过也。
行宗：十诵名相显了，谓受食不许满溢，故云平钵。
有下，斥非。
彼谓持钵不平正，故云离偏斜。
今师意平者，齐限不过也，谓与钵齐等，不敢过溢也。
羹饭等食者，非饭至羹尽、羹至饭尽也。
不犯者：有病；若正须饭，若正须羹；日时欲过；二难，疾食者。
等食戒。
正须者，谓随食尽已，更须受益，非贪速故。
以次食者，非谓①钵中处处取食食也。
不犯者：病；或患热，挑取冷处；若日欲过；难缘者。
次食戒。
①非谓，合作谓非，疑是写倒。
不挑钵中者。
置四边，挑钵中央至钵底。
不犯者：有病；患热，开中令冷；日过；难缘者，开。
挑钵中戒。
自索食。
不犯者：病；为他；他为己；不求而得者。
自索食戒。
饭覆羹。
不犯者：有病；若请食；或正须羹、正须饭①者。
饭覆羹戒。
①正须饭，律云：或时正须饭，不须羹；或时正须羹，不须饭。
注戒亦尔。
通释：等食之制，约并须时。
此但须一种，故偏食不犯。
若依记释，虽亦双须，非贪速食，随正须受，益食受之。
虽前后食尽，非急速，故开之。
视比座者，谁多谁少也。
不犯者：比座病，若眼暗，为看得食不得食、净未净、受未受；若自病者。
视比座戒。
①比座分多，律缘起，居士设食，六群得少，比丘分多，六群语居士言：汝今请僧，自恣多少。
居士有爱！
报言我等与。
比丘举过，因制。
系钵想食者，谓非左右顾视。
不犯者：有病；比座眼暗如前戒；日过；难缘者。
系钵戒。
不大揣者，非口不容受也。
不犯者：病；时欲过；二难，疾食者。
张口待饭者，饭揣未至先张口也。
不犯者，如前戒。
含饭语①者，饭在口中，语不可了，令不解也。
不犯者：有病，或噎索水，难缘者。
大揣、张口、含饭语三戒。
①含饭语，僧祇：若僧问，使声不异者，答之；不尔，咽已答。
遥掷口中食。
不犯者：病；被缚而掷口中者。
掷口戒。
遗落食①者，半在手中，半入口中。
不犯者：啖薄饼、焦饭、瓜果、菜者。
遗落。
①遗落食，疏云：僧祇：麨、饼段段分齐，令可口；瓜果等，不犯。
行宗：手断成片，使与口相可。
颊食者，令两颊鼓起如猕猴状也。
不犯者：病；时欲过；难缘疾食者。
颊食。
不嚼饭作声中。
除有病；干饼、焦饭、瓜果者。
吸饭者，张口遥呼吸食也。
不犯者：有病；口痛；食羹、乳酪、苦酒者。
不舐食者，吐舌舐饭也。
除病；被缚；手有泥垢腻污，舌舐而取者。
嚼饭、吸饭、舐食三戒。
言半在手者，西土手抟食故。
此方饼果亦多用手，纵用匙箸，亦准手犯。
下列诸物开残在手。
注云无开菜者，文虽不出，意准开之。
垢污开舐，以非食故。
振手食中。
除病；食中草虫；或手有不净，振去之；有未受食，手触污手，振去之者。
振手戒。
未受食污手，或容粘缀故。
把散饭食者，散弃饭也。
开如前戒。
把散饭戒。
或诵为爬，非。
此谓手握而落。
对前遗振，须分别相：余剩在手，即是遗落；挥散左右名振手；抟握零落为手把。
不污手捉饮器者，有腻饭著手也。
除病；或草上受，叶上受，若洗手受者。
污手捉器戒。
谓捉己器。
必捉僧器，则触僧食，不论手污不污，并名恶触。
草叶上者，此谓口受，非手捉故。
洗钵水者，杂饭水也。
除病；若澡盘承取弃之者。
弃钵水①戒。
因饭狼藉，讥云：多受如饿人。
①弃钵水，善见：若饭粒撩与众生，余水弃，不犯。
或碎令与水合弃，不犯。
生草不得大小便中。
除病故不堪避；若流堕上；鸟衔堕者。
水中①不大小便、唾中。
除病，或岸上大小便流堕。
余如前戒。
不立大小便中。
除病、被缚、脚腨垢腻泥污，并开。
生草、净水、立大小便三戒。
从初至此五十一戒，明敬僧②威仪。
文列四十一。
并衣缠颈下十条，各有白衣舍坐。
①水中，善见云：若水，人所不用，或海水，不犯。
水虽中用，旷远无人用，不犯。
五百问：船行，得水中便利。
②敬僧，行宗：敬僧者，谓此诸戒，并僧威仪，遵承奉行，即是敬僧。
不恭敬说法。
不得中：除病；若为王、王大臣者。
不恭敬者，总明八戒，明敬法威仪。
五十二、反抄衣，五十三、衣缠颈，五十四、覆头，五十五、裹头，五十六、叉腰，五十七、著革屣，五十八、著木屐，五十九、骑乘。
不得佛塔下至舒脚坐二十六条，明敬佛威仪。
不佛塔中①宿戒。
除病；为守护故止宿；强力所执，二难缘宿者。
不藏物塔中戒。
除病；为坚牢故藏。
余难缘如上。
六十、塔中宿，六十一、塔中藏物。
今时愚教，多于殿塔著物。
一一随犯，况加无知。
①不佛塔中，善见云：佛塔中止宿及藏财物，此二戒梵本无有。
所以无者，如来在世，未有塔故。
又云著革履入佛塔已下二十戒，梵本并无有云云。
若依四分，六群起过，佛亲诃制。
通释：若依身骨，在世未应有舍利塔；然依四分·杂犍度，有爪发塔。
多论亦尔，亦有法身理塔。
著革屣下诸塔边戒。
除有如是病，或强力唤入塔中者。
著革屣中，收五戒，故云诸也。
六十二、著入塔，六十三、捉入，六十四、著绕，六十五、著富罗入，六十六、捉入。
塔下坐留食戒①。
除一坐食，及不作余食法比丘、病比丘；听聚著脚边一处，出时持弃者。
六十七、塔下食戒。
比见多在佛殿设斋，背像安坐，果菜弃遗，纵横污地。
违制虽轻，恶业弥重。
有识高士，愿速改过。
自余愚叟，何足语之？
开二头陀者，或有所弃，不容身起，故听聚边。
①留食戒，律因六群留残食，及草污地而去，一向制不得塔下食。
后诸比丘作塔、房舍、井池等，施食众集，坐处窄狭。
佛言：听塔下坐食，不应留草及食污地。
时有一坐食、不作余食及病比丘，或有所弃食、草，不敢暂留，疲苦。
佛言：听聚著脚边，出时持出弃之。
塔下担尸等戒。
除有病；须此道行；强力呼去者。
担死尸等者，总包九戒。
六十八、担尸，六十九、埋尸，七十、塔下烧，七十一、向塔烧，七十二、四边烧，七十三、持衣床塔下过，七十四、塔下大小便，七十五、向塔，七十六、绕四边。
持佛像大小便处。
三开亦尔。
七十七、持佛像中。
三开者，即上病、须此道、强力呼也。
下略六戒。
七十八、塔下嚼杨枝，七十九、向塔，八十、绕四边，八十一、塔下涕唾，八十二、向塔，八十三、绕四边。
向塔舒脚坐。
除病；若中间有隔；强力所持。
八十四、向塔坐戒。
中间隔者，有物障也。
文略八十五安佛下房。
或有病，或命梵难，皆开。
从人坐己立下十五戒，出能敬之人①。
于四仪中，杂明敬上三宝行。
八十六、人坐己立说法戒，八十七、人卧，八十八、人在座，八十九、人在高座，九十、人在前行，九十一、人在高经行处，九十二、人在道。
①出能敬之人，通释：即以比丘为能敬耳，通十五戒，故此中除携手、上树、杖络三戒，余十二戒并属敬法。
携手等三，归敬僧。
携手道行戒。
除病；或眼暗须扶接者。
九十三、携手在道。
九十四、上树戒。
九十五、杖络囊戒①。
跋难陀络囊中盛钵，贯杖头担。
居士谓是官人，皆下道避。
因制。
九十六、持杖人说法，九十七、持剑人，九十八、持矛人，九十九、持刀人，一百、持盖人。
①杖络囊戒，律二一：佛在舍卫，时跋难陀络囊中盛钵贯著杖头肩上担。
尔时诸居士见已，谓是官人，皆下道避，于屏处看之，乃知嫌言：此沙门释子，不知惭愧。
杂犍度：时有比丘羸老，不能无络囊盛钵无杖而行佛言：听僧与彼老比丘杖络囊白二羯磨。
通释：律二一，戒本中，一向不明羯磨开；五二，老比丘单捉杖，不须羯磨；五十三，双须杖、络囊，羯磨方开。
若依伽论，单杖亦须羯磨，彼云：云何杖？
诸比丘为毒虫所害，佛言：白羯磨已，听畜杖。
云何杖络囊？
世尊听病比丘从僧乞白二羯磨已畜。
又戒疏云：杖络囊中，开羯磨方得持也。
此谓恒杖，非是时须。
如打露、驱毒，可亦加法。
行宗：恒杖，谓恒所持者。
朝行须打露，迥险驱毒物时暂用者，则不须法。
准疏，若恒所持者，同伽论单杖，亦须羯磨。
今时非老病，亦不乞羯磨，恒畜杖子，道行捉之，应非所开。
若为驱毒虫须锡杖，或时暂捉打露杖，非制限耳。
余戒，或有病缘通开。
不恭敬听法①者，唯开王及大臣也。
良由佛法广流天下者，必假王力故也。
初虽开听，为在通法，被及黔②黎。
后必虔仰，故无开法。
示开缘中有二。
初示病缘，通开可成。
不下，次明王、臣，别显敬法诸戒：初示开；良下，显意；初下，明开、制随时。
黔，黑也。
黎，众也。
言黑首众人，即召生民也。
①不恭敬听法，善见一六：佛诃六群言：自在下，人在高而说法。
因说昔缘。
昔波罗奈有居士，其妇怀妊，非时求菴罗果。
居士入王园偷之，彼在树上，明相即现，不得出园，隐身树枝。
昼日王将婆罗门入园，王在高座，婆罗门在下座，为王说法。
居士自念彼二人及我皆无法，然王骄慢故在高座闻法，婆罗门为利养故在下座说法，我为妇偷果，三人皆无法，遂下树向王说偈。
乃至尔时偷王果者，我身是。
彼时在凡尚恶之，况如今乎？
②黔，今谓民为黔首，以其头黑；一说凡人以黑巾覆头，故谓之黔首。
自余通诸外部，非不要须。
意在即披即行，且依律述。
此若遵之无缺者，当更括检，如威仪决正法中别卷流用。
结略中。
初指广。
通外部者，疏云：僧祇六十六戒，十八戒四分无；十诵一百七戒，四十七四分无；五分一百戒，四十四戒四分无；解脱九十六戒，五十三四分无。
意下，次显略。
且局本宗，欲令易见。
此虽不引，上下威仪，亦自具之。
此下，嘱累。
威仪决正法者，古云：道俨律师所出，二十卷。
或恐指教诫仪为决正法耳。
灭诤一篇所以不释者，以相杂难明，末世稀用，既非钞意，故此削之。
如集义钞、戒疏具委。
四分律行事钞资持记卷第二十五四分律行事钞资持记卷第二十六宋余杭沙门元照撰记持犯方轨篇第十五释持犯①篇。
持犯名义，如下名字门自释。
持谓执持，犯即侵犯。
并从本受，而建斯名。
篇列七门②，遍该法界，是开解之龟镜，实立行之楷模，解行所凭，故云方轨。
①持犯，法砺疏云：依教执御，名之为持；违禁起非，故名为犯。
又云：违法兴非曰犯。
②七门，一、持犯名字，二、体状，三、成就处所，四、通塞，五、渐顿，六、持犯优劣，七、杂料简。
以前随相，约事乃分；至于统明，未可精识。
故甄别之。
若取由途，理在前列，恐初学未了也。
注分二段。
初叙此篇来意，上二句指前篇。
约事分者，显示别相故。
至下三句，生起此篇。
言统明者，示总义故。
是则二篇皆宗戒本，但前是别释，此据总论耳。
故甄别者，正显篇意。
甄即是简，即前随相①是所简，此篇七章为能简。
或可据论持犯，理合同篇，今望总义，别在后明，故云甄别。
若下，次辨前后。
由途谓相因次第。
常途著撰，先总后别，如戒、业疏，并前列总义，后释别文。
今此反之，故特点示，意在新学取解易耳。
①前随相，记释甄别有二义：初能简择、所简择相对，次别事、总义相对，乃甄别之为二篇也。
律宗其唯持犯①，持犯之相寔深。
非夫积学洞微、穷幽尽理者，则斯义难见也。
指宗中。
初二句叹相深。
上句标示，下句正叹。
初中，上二字示能诠之广，下四字明所诠所归。
言其唯者，此有二释。
谓依体起行，行有顺违，遂分持犯；机缘非一，制等尘沙，摄为能诠，号毗尼藏；考其本制，非别所明。
此通约教本释也。
又四分一律，初列僧、尼戒本，是止持，翻成作犯；后二十犍度等是作持，违则止犯：且据大约为言。
若论相兼，则一部始终，四行皆备。
此别就部文释也。
下句正叹，由是总义，故曰实深。
总是诠相之大纲，义乃文外之通理。
对前别事，二并非深。
非下三句，明难解。
初二句简人。
上句简学功，盖有积学至困而不能洞微者，非学也。
下句简解能，盖有穷幽从僻而不能尽理者，非解也。
或可两句，四义释之：初约学久，次约解明，三是功深，四谓理正。
则下，显难。
反明是此人者，始可与论持犯，则易见也。
①律宗，其唯持犯，问：今记主四分律百问曰：四分律以何为宗？
答：以净戒为宗。
然今以持犯为宗，故律宗其唯持犯，两祖何异乎？
答：汉朝人师定宗旨及异义，或以受随为宗，或以净行为宗，然今师唯持犯为宗，故序第六门云：诠教之文，文虽浩博，摄其大趣，止明持犯。
记云：上叙文广，一部律文，总六十卷，故云浩博。
下指行要，故云大趣。
以前僧、尼戒本，及后调部，即止持行。
二十犍度已后等文，即作持行。
文多明犯，意在成持，翻上二持，则成两犯。
宗部之要，岂逾于此，故云止也。
但百问答云净戒为宗，于持犯中，且举持边。
又云：文多明犯，意在成持。
故知两祖，释无相违。
故历代相遵，更无异术①。
虽少多分径，而大旨无违。
叙古中。
初二句，示古。
以其难故，无敢改作。
历代者，通指诸师钞疏，如序所列。
遵犹循也。
术音遂，路也。
虽下二句，遮妨。
上句是纵。
以诸师所述，非无小异，故云分径。
旧云：首疏立八门②，励师立五门③。
下句是夺。
谓取其大概，比校皆同，故曰无违。
古记于此浪述古异。
且彼文皆亡，何由究实？
抑使后学转加迷暗，况是所斥，纵述徒为，故今例削。
①无异术，钞批：自觉明已后，逮乎兹日，诸师相承遵行。
持犯执见，虽稍有差，然大意终归一道。
或言自古择述是同，大义无异，故云无异术。
术，道也，亦法也。
资览：术，两音异也。
遂音，路也；述音，道、法也。
②首疏立八门，彼疏云：合明持犯，略作八门：第一，释持犯名字；第二，持犯体状；第三，持犯成就；第四，持犯通塞；第五，持犯宽狭；第六，持犯前后；第七，持犯顿渐；第八，持犯优劣。
③励师立五门，准彼疏卷二，第二中含四种，彼云：第二，解体状、成就、通塞、宽狭。
即与首疏开合异耳。
以彼八门对今钞，今杂料简彼文无之，后文宽狭先后二门，今钞无之，然于义自具焉。
但后进新学，教网未谙。
时过学肆①，讵知始末？
若核持犯，何由可识？
彰述作中，初科。
初四句叙学浅。
上二句，约创学未久；下二句，约泛学无功。
教网通指三藏，诠相非一，如网目焉。
谙，悉也。
讵，岂也。
始末，不能尽究也。
若下二句，示无知。
①学肆，会正八云：学肆者，后汉时张楷居华阴，吐气为五里雾，人竞学之，其犹市肆，因以名焉。
然持犯之文，贯通一部。
就境彰名，已在随相。
今试约义总论，指其纲要。
举事①以显，令披寻者易矣。
次科。
初通指一钞，一往以判。
上下两卷为作持，中卷为止持。
就下，别指前篇，发起于后。
今下，正叙此篇，以示文意。
对翻随相，三种不同：约义翻前约事也，总论翻前别相也，纲要翻前网目也。
举下，明以别显总，使前后相照，如下诸门举戒配释者是。
①举事，钞批：如下文举淫、盗、杀、妄，或举房舍尺量、长衣大小，皆名举事。
就中，诸门分别：初、知持犯名字；二、解体状；三、明成就；四、明通塞；五、明渐顿；六、明优劣；七、杂料简。
列章有七。
立名有义；义必有体；体通①能所，行有成处；境事②非一，通塞有殊；起心③不常，渐顿乃异。
上五局制，六通化制，制有缓急，业分轻重，故须历辨，以明优劣。
上六相生，各专一义。
然律宗持犯，义非一途，故立第七，统收多位。
七门大义，括尽始终，心境两明，行相无昧。
于兹深达，则一切戒律明如指掌，学者幸留意焉。
①体通，谓体通能所持犯，能即是心，所即是境，心境相对，乃生止作持犯四行。
于此四行，谈其成遂之位，故第三明成就也。
②境事，将心对境事非一，故第四明通塞不同。
事非一者，止作二持，止作二犯，境事非一故。
二持相通，二犯相通，是此云通。
持犯相对，是不相通，是此云塞。
③起心，起持犯心，总别乃异，故第五明渐顿。
初明二种持犯名字者。
名字中。
名即是字①，连绵为语，无劳强分。
持、犯两名，并望受体违顺为名，寻文可见。
①名即是字，暗斥简正记也。
彼云：名字者，名以召体，字以彰德。
止持者，是名。
方便正念下，释义，又是彰德。
作持者，是名也。
恶既已离下，释义，复是彰德。
二犯准知。
故云二种持犯名字也。
先解二持。
言止持者：方便正念，护本所受，禁防身口，不造诸恶，目之曰止；止而无违，戒体光洁，顺本所受，称之曰持。
持由止成，号止持戒。
如初篇之类。
止持中。
初牒名。
方下，释义，初释止义。
方便者，起对治也。
正念者，离邪染也。
身口者，且据七支，必通三业。
止而下，释持义。
持由下，双结。
如下，举事。
言之类者，二篇已下，但是离非，悉归止摄。
二、明作持：恶既已离，事须修善①，必以策勤三业，修习戒行，有善起护，名之为作；持如前解。
作持中。
初句牒名。
恶下，释义，初蹑前生起。
必下，释作义。
持下，指略。
三节同前，应以前文续之，但改止为作，应举事云衣钵体量等。
①事须修善，通释：善者，但是律教所制作持门善，所说结、说、安、恣、忏、露、受、净等诸制作者是也。
非化教所说布施、礼诵等善。
彼虽不作，不犯。
若作持门事，不作则结犯故。
所以先后者。
论云：戒相止，行相作。
又云：恶止、善行，义之次第。
先后中。
谓取①理顺，修善离恶，作应在先。
今何反之？
若准②生起，其意已明，恐疑无据，故复引释。
初征。
论下释，即百论③也。
彼因外道与内众论义，外曰：佛说何等法相？
内曰：恶止善行法。
外曰：已说善行，不应复说恶止，以恶止即善行故。
内曰：止相，息；行相，作。
性相违故。
又下，彼论，外道难曰：善行有妙果，应先说善行，后说恶止。
内曰：次第法故。
若不止恶，不能修善。
先除粗垢，后染善法。
①谓取，谓行施者离盗业，修放生者自离杀生，修定者离散，行忍除瞋等。
是理顺也。
②若准，谓欲植嘉苗者先须除秽草，欲盛珍味者先须净其器，是生起次第也。
今欲示有据，故引论明之。
济览：此解似迂远，指上科蹑前生起文欤。
③百论，简正记：百论两卷，提婆菩萨造，秦罗什译，有百偈，故号百论。
今文出上四问答，余于四纸，今但取要。
然钞批云：百论，天亲菩萨所造。
决曰：钞批释谬也。
或曰天亲注百论，故钞批依注论云尔也。
次释二犯。
言初犯者：出家五众，内具三毒，我倒在怀，鼓动身口，违理造境①，名之为作；作而有违，污本所受，名之曰犯。
犯由作成，故曰作犯。
此对作恶法为宗。
作犯中。
初牒名。
出下，释义，初释作义。
言五众者，能犯人也，皆发尘沙，通有犯故。
内下二句，起业本也。
鼓下，所造业也。
作而下，释犯义。
犯由下，结合。
此下，指宗。
恶法即淫盗等，合云恶事。
法语颇通，即善生云是十恶法是也。
问：所以结宗者？
答：止作两犯，心境不同。
但恐相滥，故须别判。
问：前二持中，何不结者？
答：今钞略耳，疏则具之。
彼止持云此对不作恶法为宗，作持云此对修习善法为宗是也。
①违理造境，会正：违背戒律之理，造趋恶境之中。
钞批：鼓激身口，违真如理观。
戒疏：鼓动身口，违教造境。
恶既作矣，必不修善，是故第二即明止犯。
言止犯者：良以痴心怠慢，行违本受，于诸胜业厌不修学，故名为止；止而有违，反彼受愿，故名为犯。
此对不修善法为宗。
止犯中。
初蹑前生起。
言下，正释名义，初句牒名。
良下，释义，初释止义。
止而下，释犯。
此下结宗，可解。
二、明体状。
体状中。
体之相状①，亦不须分。
①体之相状，持犯体章曰：增晖云：能持犯以心为体，身口是状也；所持犯以制听二教为体，事法是状也。
是则体状各别，名义乖矣。
准之，今斥彼也。
余义废之，直论正解。
出体有二：一、就能持，二、就所持。
总标中。
初句删古。
疏引云：有人立十善为止持体，十恶为作犯体。
行檀、礼诵①、头陀、四弘②等为作持体，违此名止犯体。
不明化、行，于理颇疏，委如彼破。
直下，标今。
直论者，不叙他义故。
正解者，能、所二体，并依本宗制教而立。
疏云今更依教立持犯体，能、所分别是也。
文中能所，例略犯字，义须具之。
①行檀礼诵，疏引破云：止不行施、礼拜、读诵悉为犯者，出在何律，何聚所收？
智论云：不行十二头陀、四无量心，不名犯戒，但是于戒阙庄严耳。
故知上立，违于律论。
②四弘，发挥记：四弘即众生无边誓愿度，乃至佛道无上誓愿成。
行宗：四弘，即四无量心也。
言能持者，用心为体，身口是具。
故论云：是三种业，皆但是心。
又律云①备具三种业，当审观其意等。
如后更解。
能持犯中。
初牒名。
用下，出体。
上句正示。
疏云若不思虑，不成持犯，故以意思为能持犯体。
下句简非，以身口色，但是成业之缘，非正业本，疏云身口是具，不名为业。
故下，引据。
初即成论推业之本。
彼又续云：离心无思，无身口业。
次引本律②，彼序偈云造善具三业，今以备具替之，以通持犯故。
意业是主，身口由成，故偏审之，以明成不。
而言等者，如律结犯，并问何心，诸不犯中，例开忘误。
下指如后，即第三门。
问：论云三业皆但是心，此即心王，那得上定意思为体？
答：心王③、意思，体用分耳。
论推三业之本，故就体论；此定成业之能，故从用说。
若尔，何不如论从本明者？
答：体通④四阴，用局行心。
舍通从局，论业弥显。
又复心未必是思，思必是心；体不⑤兼用，用必得体。
今云意思，则体用齐收，义无乖异。
问：受中⑥作戒，色心为体。
今此能持，即是随作。
何但取心而不兼色？
又问：唯心⑦造业，何异大乘？
又问：既⑧简身口，何以后成就门复通三业？
此恐文繁，如别所显。
①又律云，序偈云：夫欲造善法，备具三种业，当审观其意。
记改作者，疑所览异欤。
然济缘所引，同今律文，未详其异。
②次引本律，通释：记主所引，两处不同。
业疏一五·一五：故云造善具三业，当审观其意。
济缘：故下，即律序偈。
彼云备具三种业，则通于持犯，今此易之，且据二持为言。
愚按记主今且忆业疏所引而改之耳，至后济缘，还写钞文。
观记文势，似当时不检校律文。
若见律文，不可改引律文故也，二记俱尔。
③答心王，凡王所一异之论，先于大乘，瑜伽、唯识别体义，楞伽及中、百论，王、所无别体义。
次小乘中，毗昙宗王、所体异义。
今以成实为宗，故但体用为异也。
④体通，行宗四·三八：皆是心者，此指意识，犹通四阴。
若据成业，须至行心。
行即意思。
以思从心起，身口二业，复由思成，今从业本，故言心耳。
当知受、想、行皆以心王为体，论其成业，行思是本也。
四阴生起相，光记经部释曰：第一刹那初了名识，第二刹那取像名想，第三刹那领纳名受，第四以去造作名思。
诸余心所唯无记摄；思心以去，方始通三。
又曰：此中受谓领纳三受，苦、乐、俱非，有差别故。
想谓于境取差别故。
思谓能令心有造作。
成实多依经部，故顺彼释可解之也。
⑤体不，云身未兼手足，如蛇鱼等；云手足必兼身，离身无手足故，如人天等。
⑥受中，行宗记四·三八：问：受中作戒，色心为体。
今此能持，即是随作，但云思心。
受随应等，何不同者？
答：受取缘成，必须兼色。
随取成业，但约心论。
将彼可答今问尔。
⑦又问唯心，资览：古来勘行宗记成就门，以彼问答，消今问意。
彼四·五三曰：问：世云小乘不制意地，今那制耶？
答：此由不辨假实两宗制限深浅故也。
小乘实宗，定不制意，动色成犯。
假宗制意，但约重缘，简非瞥尔。
是则三宗历然，大小无滥。
学者至此，宜须精究。
今按云：行宗记问答显意地结犯，大小差别，与今记问，其趣不同。
那依彼答消今问，恐不符顺欤。
今依济缘意方料简第二问，就成宗有教限、分通二门，不可混乱也。
业疏三下云：先依本宗假名出体。
言作戒者，或言色心为体，故论云：是三种业，皆但是心；离心无思，无身口业。
有人言：以色、声为身、口业体。
济缘云：问：二师并云依宗立体，何以不同？
答：二并据论，所见有殊；前谈心造，正取分通，后明色造，欲存小教。
私云：彼文定成宗作戒体，初师依论皆但是心等文，以心为本体云云；记释云前谈心造，正取分通，此成宗分通之义，不可乱教限答也。
通释：愚按今记问约随行上持犯体，不可约作戒欤。
却似初行宗记释顺之。
济览：今按此答还似疏远。
所以者何？
第二问云谈心造，则何异大乘。
然以分通义会释之，则却足增惑。
引行宗会之，大小二途，粲然可见。
⑧又问既，资览：亦古来依行宗记料简，彼云：意已成犯，何以前约身口明成就耶？
答：就意辨成，皆远方便，心念果罪，少分有之；大论趣果，须至身口。
今按云：此亦问答趣大异，难成今答。
试通会云：凡戒以七支为本，故成就究竟专身口可为本。
然假宗制意地结犯，故成就通三业。
今谈造业主，故约心也。
如是料简粗无相违欤。
东野云：今谓此释于义虽当，不依祖文，亦是粗鲁。
记文既言如别所显，盖依祖教耶。
又宜从行宗为会释也。
二、就所持者。
持犯二种，并对二教以明。
所持犯中，初科。
古师出体，化、行不分。
今局律宗，专依行教。
律藏虽广，行相极繁，制听二门，摄无不尽。
以对机不等，立教有殊，若不两分，体状交杂。
先标二教，其意在兹，故云以明也。
①旧记，持犯体章引增晖云：二教既收万境，故以制听二教为体。
制教有二：一、制作，作则无愆，不顺有罪；二、制止，作则有过，止则无违。
言听教者，作与不作，一切无罪。
立教意中，初文。
约罪有无，显示二教名义分齐，足为明准。
听中，不作无罪者，此望上行不禀为言。
中下禀用，须依制法，违即有罪。
若论听教①，亦有止、作，文中不出，如后明之。
①若论听教，下记云：谓房衣如法名听作。
房有妨难，衣曾有犯，不合加法，故名听止。
何故须二者？
若唯制无开，中下绝分，进道莫由；若唯开无制，上行慢求，息于自励。
故须二教，摄生义足。
次科。
初句征起。
若下，释通，初释须听。
若下，次明须制。
以中下不堪专制，上智不乐常开，偏立一端，皆容退道，失于机器，岂曰知时①？
然文对三根，一往分异，须知制本通于中下，听亦时开上根。
故下，双结。
生即是机，通目三类。
古记科前文②为正明体状，今分已下为四行摄法。
今应问曰③：出体既竟，那忽于后而明摄法？
若谓摄法不关体者，何以不列余六门中？
而不知前文且叙二教，今分已下，方出体状。
一迷于此，历代虚争。
请以理求，勿事冰执。
①知时，四分一·一云：如来制戒，知时、义合。
②古记科前文，持犯体章引会正记科判云：将体状一门，大分为二。
一、彼言能持下直至摄生义足以来，科云明能所二种体状；二、从今分二教下直至末文，科云辨二种相摄分齐。
③今应问曰，意言：今钞本意以四行摄一切事法，为所持犯体。
汝若二教为体，上既出体竟，后明摄法何为？
若云不关体者，何局今门，而不通余耶？
今分二教，摄法分齐。
止持、作犯，唯对二教中事以明；作持、止犯，通对二教法、事两种。
所以前不通法①者，法唯进修方知，事但离过自摄，故得明也。
出体中，初文。
欲分四行，历明体状，故先总示，各摄分齐。
初二句标示。
言摄法者，法之一字，即所持体，通目事、法。
止持中事，岂不名法？
如戒本云四夷法等②。
须知事、法，名有通、别，随文用舍，不可专隅。
通则事亦名法，即今所标摄法者是；法亦名事，如作羯磨，俱名行事。
别则事专境事，法唯制法，如下止、作二门，别配可见。
止下，分对通塞。
所下，点前局事，初句征问。
法下，释通。
上句明不通法。
反明淫盗等事，非进修故。
言方知者，谓作门善法③，为之乃知。
显下止门恶事，不待为故，止可自摄而已。
下二句明局事。
故得明者，谓止持门止得明事耳。
若准戒疏，指为古义。
后自立云：五邪、七非俱非正法，义同杀、盗。
则明止作二门，俱通事、法。
古来章记④，便引疏文续之，例云顺古。
且今钞撮要，意在易明，岂得一向横引古语？
或有不取，文自标云余义废之废昔义等，但知传谬，未详所以。
今为略举，余隅反之。
以初撰钞⑤，犹同昔见，故多循旧，时有改作。
疏在后制，垂暮重修，研穷尽理，始加刊削。
故今判释，未可便以钞、疏交参，翻使披寻，转迷文意。
故须且作今义释之，不同之处，文外自点。
须至学疏，好自披括。
乃至句法，意亦同此。
①前不通法，问：依止持通双持犯，故下明止持中具有制止、制作。
若依古师，制止之中无法可知；制作之中亦制加法，何不通法？
故戒疏中，制止之中出其恶法，制作之中则出善法，受、净等是。
今何云不通法耶？
答：且约制止边是本位故。
制作事、法，是但旁收，正位属作持故耳。
②四夷法等，欲除四弃法，及灭僧残法等，是约通论。
若从别言，作持门能被名法，自余善恶名事。
③作门善法，通释：止持门中，止息自摄，乃成持戒。
作持门不尔，必历为作，方成持故。
法既局造修，故不通止持。
④古来章记，会正：戒疏云：问：如上立义，止持唯事，不通法者，如五邪、七非，并非正法，若作有违，义须止约。
此法与事杀、盗不殊，有何等故，不在止摄？
如昔解止，但对事明，于义有乖。
故知上释，且顺古义也。
钞批同之。
资览：问：能破、所破意如何？
答：先古记意云，祖师撰钞时、撰疏时，所存自义，是同一也。
然撰钞时，且顺古义，不疏自意。
及撰疏时，始述自义。
次今记意云：祖师撰钞时，即以古义而为所存；至撰疏时，改前所存，更设别义。
是钞、疏是相违也。
又曰：钞专为新学，不取古义，云余义废之等，何徒裁不取义耶？
所以破云岂得一向等。
⑤撰钞，资览：事钞前修有二义，资持曰：唯后批云武德九年撰，而戒疏批云贞观初年，以武德九年即改贞观，故无所妨。
次后修此有二义：一、戒疏批曰贞观四年，为择律师又出钞三卷，乃至重修前本；二、按撰集录中，乃当贞观八年，即今所传本也。
又撰戒疏者，前修此有二义：一、唯批文意，贞观四年；二、撰集录意，贞观八年。
后修，准批文并撰集录意，永徽初二年。
就前止持，对二教中。
制门中事有二。
一者，可学①：制止，如淫通三境，盗分四主等；二者，制作②，如衣钵体量等。
二者，不可学事，由心迷倒，随境未了等是，废昔义也。
昔以③事不可学，今以心想④迷忘不可学。
一切心、境，皆是可学。
但迷非学了，故佛一切开也。
止持制门。
初句总举。
一下，别示。
可学又二，初制止中。
举淫、盗者，正示体状也。
三境即三趣⑤。
皆重，故云通也。
四主，更加三宝，犯相各异，故云分也。
文中且举初篇二戒，自余篇聚所禁一切恶事，并属此门。
次制作中，衣钵等者，即体状也。
衣钵各须三如，文中略色，且举体、量。
问：此即作持门事，那在止门明之？
答：为示双持义故。
疏明双持双犯，则有二种。
初约⑦心用，一切诸戒，皆双持犯。
以凡持一戒，必起对治，禁恶名止，起治名作。
两犯亦尔，凡所造恶，必无治故。
二、据⑧教行。
即诸戒中，或有教制奉行之者，若制若听，或事或法，且如三衣，教遣须具，依教而作为作持，望无违犯是止持。
余皆类说。
自余淫盗⑨等，无制法者，并是单持只犯耳。
如上双持，止持属此门，作持归后摄。
是则止持具有二种：一、对恶事明止，正是本位；二、对善事明止，兼收后门⑩。
应知衣钵等事，前后俱明，约行须别，不可相滥。
余广如疏。
①一者，可学，对下云二者，不可学事，此文略也，应云一者，可学事亦二：一者，制止等。
又不可学事中，依实应亦分制止、制作。
②二者制作，行宗：止分二种：一、断恶门止，正摄止持；二、修善门止，旁收作持。
作唯有一，但局修门。
又复止恶局前，作善定后。
作中之止，则通两门：在止离过不殊，在作则同由善事。
约此以分，止、作无滥。
③昔以，依古师解，亦由迷忘立不可学，故首疏云：制门中事有二：一、不可学事，如似人作非人想；二、可学事，如似衣钵体量等是。
砺疏全同，又明作持门中云不可学境，非进修法，故简不取云云。
彼师意，学习进行名可学，故局作持门。
止持门事，不可习学造作，故非可学门。
④今以心想，疏四·四八：不可学迷，非学能了。
乃至四果犹有事迷，何况下凡，而能通辨？
故于事法，无问止作，皆有迷忘，而非罪摄。
何以明之？
如律长财开忘不染，房舍指授亦开想疑。
既不结正，明知不犯。
⑤三趣，行宗四·四二：三境者，人、非人、畜。
非人摄四，天、修、鬼、狱。
故知此三，总收六趣。
三皆犯重，故云通也。
四主者，三趣之外，加三宝境。
四犯各别，故云分也。
⑥三羯磨，行宗：单白、白二、白四。
又众、对、心念三。
⑦初约，疏四·四四：且如淫戒，顺教制防，即止持义；观厌现前，无思染秽名为作持。
违作止犯，违止作犯。
⑧二、据，教谓教制，行谓奉行。
行宗：此门须约有教令行，方具二持。
疏云：且如三衣，教遣备具，不敢违侮，名为止持；如教策修，顺行不犯，名为作持。
违此二持，便成两犯。
⑨自余淫盗，疏云：可同杀、盗，有教开作，名作持耶？
行宗：一切作持，其必兼止。
若但止持，未必有作。
⑩兼收后门，谓恶事中止，今门正收；善事中止，是后门摄，兼亦此门中收之也。
俱是止持，故虽收之，应从本而知其兼正。
不可学中。
初示今义。
律境想中，本迷、转想、疑心，皆开本罪。
今云迷倒，总上三种。
谓此迷心，临事忽起，无由防护，故云不可。
随境不了者，疏云：于杀盗境，疑虑不分。
望非犯位，故是止持。
而心不了，是不可学。
废下，删古。
注简有二，初出古意。
昔以事③者，彼于止持，通立可学不可学。
制作门事是可学，制止门事是不可学，以唯离过，非进修故。
作持唯是可学，无不可学。
今下，显今所立。
初示异。
古约事④分，通塞乃别；今约心迷，统该篇聚。
一下，申理。
上二句示可学。
言一切者，总指诸戒也。
皆可学者，并须明练，守护无违也。
但下，明不可学。
此依律文境想以立。
唯除破僧、淫、酒。
余戒并开想疑，故云佛一切开也。
此谓素并明达，临境忽忘，不同愚教，一向无知。
①有云，资览：问：有人意云何？
答：有人意临事起迷心，相貌学不可知，云不可学。
有义云性痴钝而心迷，故于可学境，勤学不了知，犹如下根比丘，虽起断学意，不明无知罪，是不可学迷也。
次今记意临事起迷，造事无由防护，非所学知，故不可学。
犹如迷人想杌木，杀彼，都以不可防护也。
古今不同者，古约能迷心，今约迷倒所作，故斥彼云非也。
②四依，四依：常乞食、粪扫衣、树下坐、腐烂药。
五邪者，行宗四·四三：五邪，即调达五法：一、乞食，二、粪衣，三、露坐，四、不食酥盐，五、不食鱼肉。
五皆一制无开，故名邪也。
七非者，谓所作羯磨违律制也：一、非法非毗尼；二、非法别众；三、非法和合；四、如法别众；五、法相似别众；六、法相似和合；七、诃不止。
又云：云四依者，以调达倚傍四依，而立五法，邪正相滥，容有迷昧。
三法者，单白、白二、白四，或可心念、对首、众法。
③昔以事，昔以事不可学，今以心想迷忘不可学。
一切心境，皆是可学；但迷非学了，故佛一切开也。
古师所立图：④古约事，会正：注谓愿、首等师用杀盗等恶事，为不可学。
今下，大师约迷心说也。
资览：古师意以进修为学，故止持门以制止事为不可学，以制作事为可学。
作门，善事有进修义故，为可学。
今师不尔，但以学知为学义也。
⑤酒有义断，钞二四·三二：四分若酒作酒想，若疑，若无酒想，皆堕。
注曰：莫非取境犯，谓前有方便。
又戒疏一五·七：诸师云：约心从境制。
余意不同。
圣制有以，文少不了。
岂有智人由来不嗅，须浆误饮，可结提耶？
就听门者，事通上二。
言可学者，如房舍尺量、长衣大小是也。
不可学者，事同前述。
但由迷忘，于教无违。
前后想转，故结不定。
听门中事①。
本是作持。
由通止作，故分二门。
谓房衣如法，名听作；房有妨难，衣曾犯过，不合加法，故名听止。
言下，别释，初释可学。
不可学中，初指同。
但下，略示。
谓房量过减，长财大小，迷忘互生。
但不违教，故名止持。
迷非可学，故不制犯。
上二句始终迷，如作房、衣过量，一向谓为如量等。
下二句明转想，如前心欲作过量，后转谓如量，前心兰，后心无犯，故云不定。
今望后心，为不可学。
①听门中事，行宗：听门事法，二俱是善，本属作门。
但兼止义，故在前出。
但前取听止，此明听作，故不同也。
若尔，所以前后俱明止作者？
答：为显双持义故。
及论止作，各摄所归，不可混也。
准此，今虽止作双举，听止正是此门所收，听作在次门所摄。
问：若此中无听作义，何名双持犯耶？
答：今言无者，约其正本。
若论傍兼，前后各具，谓如房、衣制造如法，不敢违越，是听作中亦有止持。
若非法房衣，改易应法，是听止中，亦有作持。
故名双持犯也。
次、作持。
对制门中法、事者。
法谓教、行也，教谓律藏，行谓对治。
事唯可学①，衣钵体量等是。
作持中，可学，制门。
初总标。
法下，别释。
前释法中，初句总示，下二句转释。
言律藏者，复分二类。
一者，总收制作三种羯磨：众法，如受、结、说、恣、治、谏、忏、摈等；对首，即安居、依止、持衣、加药之类；心念，如六念、责心等。
二者，总收众、共两行，除羯磨外，律诸犍度所制行法，如师资、僧网、衣钵行护之类，通有制听，具如上下两卷。
行谓对治者，如衣、食、房、药随时起观，行住坐卧常尔一心之类。
次明事中，与前止持制作无异，但取造修，是今本位。
①事唯可学，资览：问：事唯可学者，简何云尔耶？
答：简上止持，故云事等。
问：若尔者，何不简法耶？
答：古师意，止持门不通法故，由无所简，不言法可学；事通止、作，故对上止持门事，明作持事，故云事等。
②准此亦有制作制止，东野云：对上止持，反明之者，房衣尺量，如法而作，是则制作；不如教作，是即制止。
或可不作淫盗等是制作。
济览：今谓非也。
如房衣尺量，是听作也，何干制门？
又如不作淫盗等，即制止也，岂于制作制止乎？
今准上止持双持犯，故于淫盗等起对治者是也。
就听门中，亦对法、事。
法谓处分、说净等。
事唯可学，长衣、房舍等。
听门法、事，可见。
所以不通①不可学者。
由心迷忘，非学能了。
广如后述。
此谓顺教②而作无违故，皆名作持也。
次难通中。
已前一向依古，唯明可学。
彼以恶事为不可学；作门事法俱善，故不可立。
今约迷心为不可学，无问善恶，一切皆通。
欲显古今不同，故于文后征破。
即如疏云若依此明，与昔持犯通塞全异③是也。
初牒前征起。
由下，直以今义难破。
谓长衣开忘，房开想疑，既同迷忘，亦合齐立，何得不通耶？
广如后者，指杂料简句法中。
若准戒疏，征文之下，先出古解④云非此所明，以非进修，圣不制学。
不同止持通不可学。
事唯离过，故得明也。
今此略其古解，直示今义耳。
或有改字⑤为亦通者，或云⑥与疏影略⑦者，皆非。
安有影略文在别部耶？
此下，点示行宗，恐谓迷忘非作持故。
①所以不通，资览：今记意曰：钞文征难古义，不出彼义，直述今义也，不当征问义也。
科文言示今难通不可学者，示征难，成今正义通不可学之旨也。
首疏卷二云：但止持作犯，唯对二教中事以明；作持止犯，通对二教中法、事二种。
所以前不通法者？
答：法唯进修方知，事唯离过，故得明矣。
后二虽通，由不通不可学事、法，及事可学并是进修，故对明焉。
不可学事境，非进修之法，故简不取。
止持对二教者，制门中事有二：一、不可学事，如似人作非人想；二者，可学，如似衣钵之量等是。
砺疏全同。
通释：今钞所出古义，首、砺两师也。
钞取止持、作犯不通法边，弃作持、止犯不通不可学边，疏两俱弃不取之，寻对可见。
②此谓顺教，如迷犯舍堕衣作如想，而加受、说，或迷有妨难处作无妨难处想指授等也。
③通塞全异，通释：古今对望，古有二塞：一曰，止持作犯，虽通不可学，而不通法；二曰，作持止犯，虽通事、法，而不通不可学。
今师反之，两通：止持作犯，事、法兼通；作持止犯，可、不可两通。
是戒疏意。
今钞后通前塞。
④出古解，疏云如昔解云作持门中事法，唯可学，无不可学者，非此所明等，如今记所引。
⑤或有改字，又云：初义意云：征问之言，不符顺下释，故改不通之言，作亦通也。
次义意曰：戒疏直云如昔解云，无不可学，然后云今解不然，无征问之言，今钞但标语，不出彼义，故疏、钞两文，征、释互影略也。
⑥或云，古记意曰：疏略征问，彰彼释；钞显征问，略彼释。
征、释互影略显之。
⑦影略，东野云：疏直出古解，无征问辞；钞有征问，不出古解，故云影略。
三、明作犯，以翻止持。
但不依戒相①，造行成办，悉名作犯。
四、明止犯，以翻作持。
所对法、事，懈怠不学，并是。
后明两犯，并翻二持，以无别体状，但望顺违，两分持犯。
前作犯云但不依戒，后止犯云所对法、事，即略指其体。
至于制听、止作、可不可学，并同前耳。
昔人有立②制听二教为体。
今谓二教乃是摄法总科，所摄事、法乃是其体，故知非也。
又有章门③，以四行无作为体，谓与受体不别。
今谓受、随前后，发业不同，云何持犯与受不别？
况两犯无作，体是不善，岂同受体？
是亦不然。
又有人立④万境为体。
今谓境乃持犯之缘，非是其体。
又诸戒列缘，境专一种，若唯立境，不摄诸缘⑤，则成局故。
又淫、触、粗、媒、说法、同宿、行、坐、乘船，止一女境，若唯立境，则迷诸相。
又如一女六十三戒⑥，若唯立境，不显多戒。
若尔，母论云犯必托境，岂非诚据？
答：论云托境，岂非犯缘。
至论所犯，须云犯戒，岂得犯境。
问：如上三家，为有何失？
答：前已略示，更为明之。
举要为言，都违祖训。
且文中自云制听二教以明，显是约教明体，那云二教即是体耶？
又体状一门，未见一言谈及无作及与万境，那得于外各自强立？
又诸章记，并科前段明二教文，以为立体。
今分已下正明体处，自论四行，止用此求有何关涉。
自余谬妄，何足论之？
问：今此所立，指何为体？
答：一教大宗，岂容擅立？
况在文昭显，何假别求？
一准钞文，如前委释，恐有未悟，更略提示。
如文前出二教名义，后分二教各显事、法。
事、法即体⑦，岂复疑乎？
问：事、法是何？
答：欲识事、法，且对释相，即是戒本一切诸戒⑧。
若通今钞，即是三卷三行一切制法。
若通祖教，即是一宗大小部文所诠行相。
若通所宗，即是本律始终止作之法。
若通诸部，即五百、十八、五部、二部大毗尼藏。
若通佛制，则三千、八万乃至无量。
若通诸境，则三世十方，数等尘沙，量同法界。
若望佛佛道同，三乘齐奉，前圣后贤，相承不绝，即是戒法。
若望领纳在怀，即为业体。
略举数端，粗识事、法，宜须研究，方见资深⑨。
况是一宗之宏纲，万行之根本，苟迷斯旨，余复何言？
纵欲摄修，直恐投心无所；虽云讲习，终为枉费时功。
圣意极详，凡情罔测。
弃文考体，何殊缘木求鱼；强立异端，岂异为蛇⑩添足？
幸负反隅之识，勿封是昔之迷，搜括古今，决择可否，则吾祖之道，何患于丧乎？
①但不依戒相，疏云：但不依戒行，事法有违，皆名作犯。
通释云：止持既通止恶、作善二门，翻之名作犯，故作犯亦通二门。
止恶门作犯者，淫盗等是也；作善门作犯者，如制听二门中所令奉行之事法，若故违法造修，是作犯故。
第四止犯，但在作善门中，不通止恶门中，本不制造修故。
已上约教行门。
济览：今案止犯门亦少通义有之欤。
如何者？
如淫怨逼，制蛇口火中想，若不如此制伏，则止犯。
故或可少在属无义乎。
作持门恶事类可知。
依戒疏，非也，彼四·四五云：以难缘禁心名止，非谓恒尔。
②昔人有立，持犯体章曰：初叙昔传，分三：一、增晖二教，二、后悟无作，三、会正万境。
彼中委悉可见。
芝苑遗编卷一·六。
③又有章门，持犯体章云：二、明后悟无作，世有章文，传云增晖后悟所持犯体。
约文据理，谅非增晖真笔。
盖后人出于自见，妄托增晖之名，欲诳后人信奉。
世所谓狐假虎威之仪，诚其然也。
资览：准会正记意，增晖记主义见，谓增晖主造钞记，以二教为体，然后时悟此义非，改前义，以四行无作为体，故云后悟也。
撰小卷文具述此义，故今记云有章门也。
准此等，后悟非人名也。
有云增晖后有择悟律师，疑是彼人释，此义无据，难以信用。
④又有人立，持犯体章曰：问：万境为体，于理如何？
答：万境为言，通及能、所，如钞序云：持犯之境，境通内外。
内谓行心之结业，外谓情事之顺违。
内即能持，外即所持也。
既云境通内外，是即能持亦得名境。
故知境为所持犯体，名有滥于能持犯体也。
⑤不摄诸缘，问：若具诸缘，即是具缘成犯，自属次成就门；今但论体状，宜克一境。
又诸缘虽广，不出心、境，故心境相当，名犯究竟。
既取心以为能持犯体，即知境是所持犯体。
但云万境，不分别戒，宜云各其境事为体。
又淫触等，虽同一女，而随各戒境相不滥，谓淫取三道，触取身分，粗取智解，媒取二家，说法独女，同宿卧女，行、坐、乘等，又各取行、坐、乘女等也。
又杀取命根，盗取财物，妄取闻知，余三语者所说语相，亦分异相，共是境事。
今记具该诸缘，岂非能、所持犯滥耶？
答：按能持犯者，约正作时；所持犯者，但约教制，宜通心境。
文约二教明持犯体，但取教制明也。
上文明作持事法教行中云行谓对治，心起对治，虽是能持，今约制法，故为所持体。
今记深得宗意，岂得闲然乎？
⑥一女六十三戒，随戒首云：女人九处，男子八处；七毒历之，女人身上得六十三戒。
谓女人上有九处，七支中淫支开三处，故以己七毒，向彼九处，故得七九六十三戒。
⑦事、法即体，持犯体章云：今准祖师大钞、戒疏，始终详勘，定以二教所诠一切事、法，为所犯体，此正义也。
言事、法者，各具善恶二种。
一、言善事者，即衣钵量；善法者，即一切教行。
良以凡情荡逸，不乐进修，是以大圣制令遵行，故令行者勤学奉持，名为顺教，即作持也。
懈怠不为，是名违教，即止犯也。
二、言恶事者，即淫盗杀妄；言恶法者，即五邪七非。
良以凡心计著，障道之本，是故大圣制令不为，故令行者对治禁御，名为顺教，即止持也。
恣情造境，是名违教，即作犯也。
今谓于上善恶事、法，心起顺违，故有二持两犯生焉。
违顺之心，即能持犯体；善恶事法，即所持犯体。
持犯既因事、法而生，故今以一切事、法，为所持犯体，岂不然乎？
⑧一切诸戒，下记二七·五云：且如淫戒，犯不净行，共畜生等，即是事也；波罗夷者，即名犯也。
乃至众学，齐整著内衣是事，应当学即犯。
此就总论。
若约别说，一淫戒中，自造、怨逼，方便重轻，境想差别，种种别相，皆名为事，法亦如之。
通释：法者，二房乞法，僧作白二指授处所，衣钵受净作但对首之类是也。
一切事、法，例之可知。
⑨方见资深，资览：谓见资持记其深，故云见等。
资持释钞三行旨记，故如序云：仰承行事之旨，题曰资持。
首题一举，部意全显。
有人云：资，灵芝云取也，故见取深。
又云资字，其字误乎，见其深等。
⑩为蛇，资览：蛇自本无足，添足非蛇。
所持犯体，在文炳然，立异端，太背祖意。
为蛇等语，史记云。
楚世家：昭阳曰：令尹。
陈轸曰：今君为令尹，此国冠之上也。
臣请得譬之。
人有遗其舍人一卮酒者，相谓曰：数人饮之，不足以遍，请遂画蛇，先成者独饮之。
一人曰吾蛇先成，举酒而起曰吾能为之足。
及其为之足，而后成人夺此酒而饮之曰蛇固无足，今为之足，是非蛇也。
今君相楚而攻魏，破军杀将，功莫大焉，冠之上不可以加矣。
今又移兵而攻齐。
攻齐胜之，官爵不加于此；攻之不胜，身死爵夺，有毁于楚。
此为蛇为足之说也。
不若引兵而去，德齐，此持满之术也。
昭阳曰善，引兵而去。
三、明成就①处所。
先约心辨止持有二：一、无恶来污明止持。
行前三心，得有止持。
由本有戒体，光洁无违，名持。
受体是记，三心无记也。
三、成就门，约心中。
初二句标示。
谓分四心，以明二止。
三心中止，此科所明。
行心中止，则如后述。
统论四行，唯止持通二。
自余三行，并局行心。
一下，正明。
初立义。
此中但明一种，望后约行，故标一耳。
注简四心，显示分二所以。
识谓了别所缘境，想谓取所领之相，受谓领纳所缘。
行谓造作之心，能取于果。
思心成业，善恶乃异，故云别因。
余如别述。
由下，示立所以。
三心非业，本不名持，但望受体，说有持义。
受下，遮疑②。
以持是记业，无记非持故。
①三、明成就，成就门中，此正明四行之成就处也。
科文不顺钞文欤，试科之。
先下正释二：初、约心辨止持，二、约三业明成就。
约心又分二：初、约三心正局明止持，二、二下约行心兼通明四行。
问：今科文何故如是分耶？
答：密依戒疏乎。
疏云三、明持犯成就处所，心、行对业，三门分别前将止持对心以明二、就治行明止持三、就业明持犯相。
今钞专依首疏，彼第二云：次解第三持犯成就，先就心辨，后对三业解者。
止持有二：一、无恶来污以解止持，行前三心，得有止持；若起修对治行以解止持、作持，行心成就，前三则无。
止作二犯行心成就，前三亦无。
次对三业辨成就。
准之，今科弥违钞文。
首疏二云：问：所以止持前三得有，止犯即无？
答：戒先受得属己，以此三心拟本所受，无恶来违，说之为持；恶本不先受得属己，故不得以行前三心拟本受，此无恶来，以防说之为犯。
②受下，遮疑，疑曰：但不作恶，即是止持。
何故三心非业，且望受体说有持义；入次行心，止持成就耶？
即将此会之。
二、对治行明止持、作持。
必行心成就，前三则无；善性便有，恶、无记无。
止、作二犯，行心成就，前三亦无，局不善性①。
次约行中，初科。
前明二持。
上约四心，简去三心。
下约三性，简去二性。
以行心通三性故。
止、作下，次明二犯。
亦约四心三性以简行体，在文可分。
注分善恶者，以行心语通，恐相滥故。
三善同时，而不相离。
三恶相别，其性相违。
作犯多是贪、瞋，止犯率由痴、慢。
一往大判，非不互兼。
①局不善性，问：篇聚中及戒疏立三性犯，今何局不善耶？
答：且约粗相，云通三性，实但不善性也。
如彼善心违犯，知事互用，塔上拔草等也，律谓之黑暗心愚痴波罗夷，岂非不善性乎？
次无记犯者，约正造业位，虽为无记，约前方便结犯也，即如梦中漏失结残是也。
或约无持心，实皆归不善性也。
问：吉罗误犯，岂非无记乎？
答：误有二种：对境迷心无犯，此非所论；放情忽忘成犯，此无持心，亦归不善性也。
若前后心，有别持犯，所以可知也。
前后中。
上文各据二行①为言，则持、犯不同，止、作各异。
此明四行间杂同时，即下自作教人自业相成二门之义。
前后心者，如初教人，及后自作也。
别持犯者，一行之中，兼异行也。
言可知者，义易见也。
①各据二行，持、犯各据止作二行而为言也，谓持中据止作二行明之，犯中亦尔。
何故二行合明之耶？
谓止作二持，虽体不同，俱无贪等行心成就。
二犯亦尔，同贪瞋等位成就。
故持犯各据止作二门合明之也。
然异本作各据一行，应是正本。
次释云止作各异，故谓上各据一行，约究竟之始终为言，则止作持犯各各别立。
此中约前心方便，后心究竟，故或有四行间杂，同时成就矣。
初明二持，后明二犯，是非约前后心，谓发心不杀等，修慈作持、不杀止持，二行同时也。
后三业明成就。
身二持者：离杀等过，名身止持；受食食等，名身作持。
口二持者：离口四过，名止；知净语等，名作。
身口各二犯，反上应知。
后约三业，身口中二。
初明二持，次明二犯。
言反上者：行杀盗等，名身作犯；不受食，名身止犯；为口四过，名口作犯；不作净语，名口止犯。
并略举事配，余者例说。
单意业中①，不成持犯。
若动身口②思，亦成持犯。
后更说之。
意业中。
意至身口，名身口业；未至身口③，则名单意。
此明诸篇远方便，及恶觉、不摄意、默妄、自覆等果头罪。
初判不成④。
此通两宗所计。
若彼实宗，定无意业，动色成犯。
若约假宗，思心成业，即指瞥尔⑤，名为单意。
若下，次明通成⑥。
筹度所为事，名身口思。
虽未动相，即属身口，不妨上文⑦。
若准戒疏，上是初解⑧，后复解云：独头⑨心念，忽起缘非，不名为犯；重缘向念，可得思觉，而不制约，即入犯科。
又云：任情两取，后为正义。
指后说者，即第七门方便趣果中。
①单意业中，记释单意中有二段：初、泛释单意，初判下，局释钞文。
初中，凡不问方便、独头、瞥尔、重缘，未至身口，总名单意。
此中若依实宗，通名不犯，若依假宗，通犯不犯，如次局释。
据戒疏第二师正解，于独头心念，约瞥尔位，名单意不犯。
四分五五调部毗尼云：时有六群比丘，见恒水中有流船，作是念：我等盗取此船，不劳身手。
彼疑，佛问云：汝以何心？
即具答因缘。
但意无犯，而不应生如是意。
是所出也。
戒疏云：单意业中，不名持犯，故律文云：单意者，不名犯也。
记曰：单意者。
若生身口，必兼意思，如上二业未及身口，粗细心念，通名单意。
初科，据文立义。
然单意语通，此据瞥尔，制限大乘，故言非犯。
由彼记释，可解今记。
通释：准今钞文，唯是初师解也，至戒疏方用第二师。
故知单意者，但指独头。
若动已下，明方便意也。
记释不尔。
②若动身口，通释：瑜伽等大乘说，多约方便谈意业，谓审、决二思为意业，亦为远因等起故；是身语动发胜思，远方便思故。
或通独头，如仙人意嫌类是也。
③未至身口，不简瞥尔、重缘，不显身口，通名单意也。
方便恶觉等文，具出单意相。
初判已下文，正释钞文。
对后通成，故曰初判不成就。
单意不成，若依实宗，瞥尔、重缘通不成犯，故云单意不成者。
若约假宗，约瞥尔云不成耳，重缘成犯故。
问：调部但心为方便耶？
为独头欤？
答：若彼作决定当作之意，则属方便；若非当作心，但妄生此恶意，则为独头。
并约瞥尔，名但意不犯。
④初判不成，自下正释，钞文初释单意，不成持犯。
若下，明单意通成持犯。
初中，指瞥尔为单意者，据次记文，准戒疏，今钞文为初师解，应云即指独头名为单意。
今约第二师义释，似前后不合。
以初师约独头，不简瞥尔、重缘。
故准戒疏有二师解。
初师义者，方便意瞥尔不犯，重缘成犯；若独头意，一向不犯。
第二师义者，通独头及方便，瞥尔不犯，重缘则犯。
⑤瞥尔，法华、涅槃圆教开会护持，一向不通凡位耶？
答：圆教瞥尔护持，尤通凡位。
就瞥尔初念者，非泛尔初念。
所以尔者？
梵网十重禁中，后三意业结犯。
依瑜伽等，三思中决定思初念，定其结犯。
今瞥尔初念，亦可尔也，非谓审虑思中之初念，瑜伽等中未结犯故。
济览：今谓此解恐误乎。
疏中未曾见初师开独头意犯，况又行宗释独头云即瞥尔异名。
⑥若下次明通成，次下，明单意通成犯，是别约假宗释之。
何者？
有部动色成犯，今云虽未动相故。
不妨上文者，释妨也。
问云：若未动相而成犯，何上文云单意不成耶？
今通云：虽未动相，为身口起意故，即属身口业，不名意犯，故上云单意不犯。
问：准之，单意不犯者，一向不约独头、方便意，瞥尔、重缘皆属身口可犯故？
答：不尔。
律中六群欲盗取流船，还疑，佛言但心不犯，是方便意亦犯。
故准戒疏，二师。
初师义：独头意一向不犯，不论瞥尔、重缘；于方便意，瞥尔不犯。
上单意不成，下所列之诸篇远方便者是也。
重缘，今即属身口者是也。
第二师义：独头心念，虽瞥尔不犯，重缘即犯，亦复如方便意。
第二师意，瞥尔位独头方便俱不犯，重缘独头方便皆有犯，是今宗正义也。
依之，单意亦犯。
今钞约通谈耳。
⑦不妨上文，释妨也，问云：若未动相而成犯，何上文云不成？
答：今思属身口，故成持犯；上意不关身口，故云单意不犯。
⑧上是初解，问：何故以今钞文为初师解？
答：钞唯约动身口方便意说成持犯，而不明独头犯故。
准此文，言单意业中不成持犯者，不约独头意耳，为初师解故。
若约方便意，瞥尔纵虽不犯，何不名动身口思？
既目方便故，但犯不犯须依宗限，故瞥尔非犯。
问：疏及行宗但约独头乃判瞥尔、重缘，方便意可亦例分不？
答：疏、记中虽无辨释，篇聚记文释远方便亦约重缘为结犯限，即知独头方便分二无异。
⑨独头，行宗：独头，即瞥尔异名。
又云：后念还追前事，故云重缘。
向，即前也。
四、明通塞，四门分之。
四明通塞，标中。
四行各立名塞。
一行中兼有余行，或少或多，皆号为通。
初门唯塞，第三唯通，二、四两兼。
又二中通者，持犯自通，三、四中通，持犯互通。
如是求之。
一、一心门①。
唯就作业以明，但塞不通。
以心无并虑，境不顿现故也。
一心中。
初标。
唯下立义。
言作业者，此明行心造作，通该四行，非谓作持之作。
谓起心对境，各局为言，不约前后相兼之义。
若尔，双持双犯，如何明之？
答：止作②缘异，还成不通。
以下，释所以。
心并境顿，无此理故。
若尔，不学有顿犯者，岂非境顿？
如后明③之。
①一心门，会正：即一心对一境门。
谓或如加衣，唯缘其事，无暇余缘等也。
简正：此唯约作业一刹那说也。
②答止作，问：下将心望境中，亦有通者？
答：彼望前后念，故具二行；今约一念，故唯成塞。
济览：今谓双持犯由义具余行非，非是并境现。
今以止作缘异，心无善恶并缘，无善恶顿现故，还成不通也。
③如后明，决曰：准下解释，不学非境顿，境不现故；望不学心品，得多罪也。
二、将心望境。
有通有塞。
第二，标中。
但由境事容兼止、作，故心随境，行有双具，即前所明双持犯义。
但心用、教行，二义相参，在文难晓。
言塞者，持犯不相有。
言通者，持犯自相通，如止持中有作持，作持中有止持。
二犯亦尔。
总分中。
上释塞义，持犯相望，善恶异故。
下释通义，持犯各局，止作通故。
若为取别①？
推释中。
止作相滥，无所简故。
①若为取别，问意云：若云止中有作，作中有止者，止作二行相滥矣。
如何辨其宗本，且别兼正？
答：止中有作，收作成止；作中亦尔。
举宗历然①，岂是通漫？
一、止作持心别，二、止作持境别，三、止心对作境，四、作心对止境。
通答中。
初约互收答。
止中有作②者，若约教行，止中无作，此据心用，义见下科。
作中有止，教行、心用二种皆具。
一下，约句以简。
上二句简二持。
初云心别者，止心离过，作心进修。
次境别者，止境是恶，作境是善。
下二句③别简两犯，上句止犯，下句作犯。
①举宗历然，止持宗对恶境，纵有对治善，收归离恶。
作持宗对善境，纵有止恶，亦归修善等。
②止中有作，济览：教行中，止持只持单犯，作持双持双犯。
心用中，止持作持，皆双持双犯故。
顺教行法，即作持无违故。
止持离此作，别无教行止持，故云止中无作也。
心用不尔，对前境起对治，作也，无违，止也，是作中有止也。
对境禁恶，止也，作对治，作也，是止中有作也。
问：如依法作三衣是作持，不敢违越是止持，是岂非一心具二持？
又作非法衣是作犯，不依教制是止犯，亦是一心。
若约心用，如作杀盗是作犯，无对治是止犯，今何云无耶？
答：今且止持作犯对恶事，作持止犯对善耳。
问：记约双持犯而明，何以单持只犯通耶？
答：纵约双持犯，能缘心不并，故成不通。
次将心望境中，具双持犯者，约先后故也，故下文云欲诵戒、羯磨，先止外缘名止，后善行成名作是也。
③下二句，通释：上二句，既明二持，故下二句，为二犯。
然下二句，或通二持，但云止作，不云犯故。
若就修行解止持者。
如止杀、盗，先修慈悲、少欲等行。
以行成故，名为作持，望境不起，名止持，即止中有作也。
若就修行解作持者。
如欲诵戒、羯磨，先止外缘。
望离粗过名止，后善行成名作，即作中有止也。
次约行中。
前明二持，即心用双持①，通一切戒。
修观、止缘，通约化业，并非制教。
慈悲愍物行，治杀；少欲知足行，治盗；离染净行，治淫；如实语行，治妄。
①即心用双持，若约教行，止杀等止持门，唯只持犯，故止中无作。
约心用，则通一切戒。
作持中诵戒等，亦通教行双持，而今云先止外缘，是约心用。
若约教行，佛制诵戒、羯磨，故顺制而诵，正是作持；不敢违越，是止持。
又如作房乞处分是作持，无敢违越是止持也。
作犯心边有止犯。
如人作恶，先不学善，是等类也。
止犯心中有作犯。
如人畜衣过日，造房不乞是。
若望不学止犯，无作犯；不即相成，非无后习也。
后明二犯①。
即约教行双持。
然作犯中，作恶须论犯戒，不学亦据制科。
此虽②教行，乃约通论③。
后止犯中，所举房、长，即是别戒。
止犯有二④，上明事法止犯。
若下，简不学止犯，上二句明塞，下二句示通。
虽不即成，望后可说，如因不学，遂致为非，亦止中有作也。
问：教行双持，别就戒本，为有几戒？
答：今为括之。
僧残有二，三十有九长衣、月望、长钵、长药、急施，此五有净法。
二离、减六年，皆有法开。
畜钱宝，说净付俗，九十有十二说粗、教尼，羯磨开。
背、别，德衣开。
二入聚，制白。
足、劝，有余食法。
残宿、不受，七日、尽形，口法。
真实净，问主。
僧断事，与欲，提舍有二，众学有一。
总二十六戒⑤，皆二持犯，余并单持犯耳。
①后明二犯，问：上二持既约心用，后二犯约教行者？
答：心用既显，故明教行，前后互举，彰义门多。
凡于今持犯两门中，心用、教行、通论、别戒、起护有无、止缘有无、对境明昧等种种义门，无不摄尽。
祖教奥旨，尤足贵矣。
后二犯中，约教行双持，此有二：一、通论双持，通二百五十；二、别戒双持犯，局二十六戒。
今作犯约通论释，止犯约别戒释。
又止犯有二：一、事法止犯，二、不学止犯。
事法止犯唯通，不学止犯通塞双明。
②此虽，东野云：此通伏疑，上记云：若约教行，止中无作。
然当段钞明作犯兼止犯，与上矛盾，故通云：此虽教行，论作犯通止犯。
济览：今谓非也，当段钞文明作犯具止犯故，上记云：作中有止，教行、心用，二种皆具。
可知非矣。
又上云止中无作者，但应约持，今明止犯中有作犯故。
③乃约通论，又即是别戒云云，记主句法图记中，通论、别戒、起护有无、止缘有无、对境明昧等云云。
资览释云：通论者，通一切戒。
以不学止犯寄之，作双持犯，则通一切戒，故云通论也。
别戒者，有法开戒，如今记列，但局二十六戒，故云据别戒也。
起护有无者，于止持诸戒，有对治观成作持，无则成止犯，是云起护有无也。
止缘有无者，于羯磨等作持诸戒，先止外缘成止持，不止则成作犯也。
对境明昧者，作学教意乐，名作持，作断学意乐，名止犯也。
④止犯有二，行宗：止犯一位，须分二种：一、不学止犯，即不学无知也；二、事法止犯，即于制听善事、善法，故违不作也。
⑤总二十六戒，通释：二十六中，九十中之说粗、教尼、二入聚白、加药、与欲及提舍中二戒等，是制作，自余皆属听作。
又今且举戒本所制教行故，但有二十六；若依犍度所制，如结、说、安、恣、具三衣等，乃有无量教行。
三、明自作教人，四句皆通。
三、教人中。
标云皆通者，由是教人，塞义不立。
教他为所通，自作为能通。
所通通多少，能通唯一行。
如前心令人漉水为己用，是止持；令人持欲僧中说，是作持；令人杀生；又不乞处分，遣人造房。
作四事已，后心作意离诸罪过，即止持中有止持乃至止犯。
释中，初科。
文列四事，据具为言。
乃至一事，亦名通耳。
杀生是作犯，不乞是止犯。
作下，总示通义。
自修止持，前教四事，同时成办，故一行中通有多业。
乃至止犯心中，亦具二持犯。
如前遣人作四相已，后便止，不学善法。
次余三中。
乃至者，应云：遣人作四事已，自坐诵戒，即作持中具四行。
或作淫盗，即作犯中具四。
作图示之。
┌自作止持通四行　　　　止持自作教人，四行┐│自作作持通四行　　　　作持├┤皆通，总十六句┘│自作作犯通四行　　　　作犯└自作止犯通四行　　　　止犯四、前后自业相成，有塞有通。
塞者易解，通须方便，四四十六，如前无异，托相少别。
四、明相成。
总指中，塞谓自起方便，后趣正果，即是自业相成，此如常途，故云易解。
通义如前，一中具四，故云无异。
自业与教人，事有不同，故云相别。
如下可见。
如前自安漉具①，禁闭沙弥，安杀具，闭户现相不与欲。
此四作已，后修止持，乃至止犯。
示相中。
初四句即列四行，当自分之。
禁沙弥者，即作持也，律制教沙弥，常须禁闭在房故。
此下二句，总示。
此四者，是前方便。
后修止持，前四同就，一中通四。
余三同此。
乃下，指余三行，类准作之。
亦为图相。
┌后修止持通四行　　　　止持自业相成，通中┐│后修作持通四行　　　　作持├┤四行，总十六句┘│后修作犯通四行　　　　作犯└后修止犯通四行　　　　止犯①自安漉具，问：此四中安杀具在后时，其犯究竟可知；自余三相，当时即成自业，如何后时究竟？
答：第一，恐净人为用虫水，于彼取水处安漉具讫，后彼漉水时，任运能安，比丘自成止持故。
第二，始但令沙弥讫，后彼依教闭居之时，自成作持。
第四，始闭房户示他行相，后彼作法时，自成止犯，大同教人犯相。
此后二门，并对事修造，以明止犯。
点示①中。
前第二门，具通两种止犯。
后二并约造作，不论不学止犯。
问：如教人事已，自起断学，何有不得？
答：能通可说②，文点所通耳。
①点示，资览：不论所教人断学止犯，故云文等。
非谓不论能通断学止犯，能通亦可说不学止犯。
②答：能通可说，谓教他断学，不成自犯。
造修教他，成自犯故，上杀生、造房等是也。
五、明渐顿。
初、就心通渐顿。
五、渐顿门，就心中。
此门不约造作成行，但望起心总别以明顿渐。
若作心总断恶意，名止持心顿。
若一切诸恶并欲造，名作犯心顿。
若诸善并修，名作持心顿。
若息修者，名止犯心顿。
若论心渐，以类可知。
正明中。
初列四顿，若下，次指四渐。
但望一境为言。
问：遍通诸境，可名为顿。
或缘三五，起持犯心，为渐为顿？
答：但一名渐，自二已去，皆名为顿。
莫非与受体有违顺，故持犯两分。
显意中。
此论持犯，但望起心与体违顺不同。
次科对事造作。
应知二持心顿，即约通持，望本受体，尘沙事法①，发无边善。
两犯亦尔。
若论作犯，对缘正作，自随前犯。
此中止是泛尔起心，可望本受，通犯吉罪②。
止犯顿渐，如下别解。
①尘沙事法，谓缘万境，起通持心，可望受体尘沙万境，一一事法发无边善。
据戒本中总论持犯双单图：②通犯吉罪，问：若尔，作犯顿时，对一一境得无量吉耶？
答：一义，总结一吉；一义云，结无量吉云云。
钞云：然盗通三宝，僧物最重，随损一毫，则望十方凡圣，一一结罪。
记云：一一结者，非谓多罪，但此一罪，总望多境，故云一一耳。
准之，似一罪。
义钞云：于一一法上，皆得顿犯不学之罪。
本受戒时，发尔所戒善，以防不学之罪，今总作不学之心，宁不顿犯众多罪耶？
准之，今通犯似结多罪。
问：何僧物唯一，断学多罪耶？
答：按僧物，戒事是一，亦不缘多境。
断学，戒事多别，亦缘诸境，故一多不同。
今发心作犯，缘诸戒境，准可结多吉罗罪。
二、对行说，唯渐非顿。
次对行中。
事相各别，心不同时，故唯渐也。
但明三行。
止犯一行，以涉义门，在下别解。
以一行中，不得备修余行，故作持名渐也。
止持渐者，如正修慈心，不得修余对治也。
二持可解。
修慈是作，收作成止，故是止持。
作犯唯渐，不可顿犯一切戒故。
且就男子身，七心行杀。
若以贪心杀者，单犯一戒；六不杀戒，四十九戒，五十六戒等，全不犯。
并如前说。
作犯中。
初示渐义。
且下，举事以显。
初别举杀戒。
七心，即三不善单复历之。
四下，指余诸戒。
男子五十六①，女人六十三。
七杀在上明之，故男四十九，女五十六也。
指如前者，释相初也。
①男子五十六，男上有七支，淫开二处，故为八支；以七毒历之，故成七八五十六。
女人九处，六十三，准之。
三、就止犯别解，四句分之。
止犯中。
若据事法止犯，唯渐非顿，合在上科，文略不出。
此门唯明不学止犯。
四句，即下四科。
一、不学、无知，相对解渐顿。
不学之罪先起；无知之罪，缘而不了，后生故渐。
文云五岁不诵戒、羯磨，方得罪故。
初门。
泛论渐顿，有二不同：一者先后，即是此门；二者一多，即如次门。
文中，不学先起者，此望初作断学心也。
准义钞，先起下有故顿二字，文脱。
无知后生者，先不断学，不结无知，必假前成，故是渐义。
三根不同，如后所辨。
文下，引文证渐。
二、别解。
不学之罪，通有渐顿。
如要心可学境上作不学意，于一一法上，顿得不学罪。
以初受时，皆发得故。
今违愿体，顿得多罪。
云何为渐？
若要心不学羯磨①，于余悉学，望羯磨边，犯一止罪，名渐。
别解，不学中。
初总标。
如下，别释，又二：初明顿犯；云下，释渐犯。
①若要心不学羯磨，简正记一三末云：若要心不学羯磨者，于一百八十四法中义，今不学说戒单白一番羯磨，非谓通望一切羯磨但有一罪，思之。
于余悉学者，余者，外也。
除说戒单白外，一百八十三番为余，即由习学也。
会正记第八云：不学羯磨，然羯磨中，自有多法，今且总对余法，名一止犯。
会正余法释，或似对随一羯磨，余羯磨谓余法，或似总诸羯磨为一，戒法为余。
然众多羯磨通结一吉，众多戒法亦通结一吉，此义不尔。
若论无知唯渐者。
谓缘不了，方结无知罪。
一心不备缘，唯渐。
无知中。
初标。
谓下，释。
不学约心，无知随事。
心有总别，故通渐顿；事不并修，故唯局渐。
又不学罪，凡经两结：若初起心，渐顿随犯，如此所明；至后无知，随事复结，如下句法。
问：此不学、无知二罪是何？
答：有人言并是吉罗。
今解言：不学，吉罗。
无知有二：若全根本无知，得重，故律云①重增无知波逸提；若疑者，得轻，是吉罗也。
示罪中。
以古今异判，故问辨之。
答中，初出古解。
今下，正判，初句明不学一品。
无下，明无知重轻。
引律证重，即不摄耳戒。
疑犹涉解，故罪轻降。
问：不学罪为出何处？
答：受戒说相②，即制依师。
今违此教，故结吉罗。
①故律云，四分一八：彼比丘无知无解，若犯罪，应如法治，更重增无知罪。
不善思惟，一心听法，无知故，波逸提。
戒疏一五·六三：根本罪上，缘而不了，后结无知，故曰重增。
②受戒说相，彼云：若一切如法教，不得违逆，应学问诵经。
余所未知，当问和尚阿阇梨。
又如拒劝学戒，阐陀言不学此戒，彼违谏已前，作废学心，可通吉故。
三、分齐者。
就教、对行、从根，三别。
言就教者。
学据始终，不学即结；无知之罪，五夏后结。
分齐中，就教为二。
初标章。
学下，正释，上明不学。
学谓持奉，必无中废，故言始终。
始据初受，终约尽形。
下明无知。
限五夏者。
受戒法中制五夏学，有所未知，未即结罪。
五夏已后，于事不了，显是懈慢，故随结犯。
对行者。
恐心逸荡，自恃少解，望齐贤圣。
故学通一形，优劣相降。
文云五岁智慧比丘，从十岁智慧比丘受依止，乃至五分法身①成立，方离依止。
对行中。
五夏离师，此据教限。
若约成行，至圣乃已。
虽非违教，非不违行。
文中，初标。
恐下次释，初叙立。
逸荡是纵放。
自恃齐圣即贡高②。
优劣，不限夏数，但优于己。
递互相师，故云相降。
文下，引证，亦出受法。
依止须具三德：一、满十夏，二、有智慧，三、勤教授。
至法身者，不必一形。
况复如来以法为师，自余凡愚，岂能自立！
①乃至五分法身，律：五无，依止而住；若有者得无依止住，谓戒、定、慧、解脱、解脱知见是也。
②贡高，华严音云：广雅：贡，上也，谓受贡上之国，自恃尊高，则轻易附庸之国。
今有自高陵物，欲人宾伏者，则谓贡高。
约根者。
若利根易悟，始终二罪，以不学故有无知也。
若钝根难悟，始终不学，无无知罪，非力分故。
律云：愚痴比丘，尽形依止。
约根中。
初标。
若下，释。
若论不学，通据始终，三根无异。
无知之罪，位分三别：上根不待五夏，故云始终二罪有云顿得二罪，非也。
不学有顿，无知无顿；中根五夏后结；下根一向不结。
文明利钝，不显中根，义取前科，则三根备矣。
四、可忏以不。
二俱可忏。
如息意不学，后缘不了，结无知。
若作心学而未知，不结无知罪。
已前不学、无知罪有断义，皆可忏。
可忏中。
初标问。
二下，释通。
初句总示，对破古解。
古谓：不学可忏，作心欲学，断相续故。
无知不可忏，欲知未了，无有断义，故不可忏；后缘得解，即是解惑相除，复不须忏。
由解除惑，罪无依故。
相字平呼。
今直出正解，古解如义钞引之。
如下，别显，初明先犯。
若下，明后断。
以才起心学，即无无知。
二俱有断，故皆可忏。
六、明持犯优劣。
先明二持十门。
六、明优劣，持犯各十门。
初持十门。
一一门中，皆通二持，并见优劣之义。
一、约法而言，四种不同：威仪戒，护根①戒，定共戒，道共戒。
约法中，初科。
威仪者，随境别护，禁身口故；护根者，通摄六根，制于心故；定共，与禅定俱发故；道共，断惑证道，同时得故。
上二散业，三是定业，四无漏业。
据戒唯有三位。
上二并得别脱，但约内外两凡，粗细分之。
威仪通凡圣，道共唯局圣。
中二相望②，通局可知。
①护根，婆沙曰：由慧力护眼等根，不令于境起诸过患，如钩制象，不令奔逸。
威仪戒者，通释云：七众别解脱戒也。
护根戒者，根律仪也。
俱舍云：意律仪以正念正智为体，俱是散业；约三律仪，并别解脱摄也。
②中二相望，问：相望通局如何？
答：以中二望前是细，故局内凡，不通外凡；若望后还粗，而亦通圣。
粗通细局，故如威仪粗戒通凡圣。
又深必兼浅，浅未该深故。
然是一往释也，依实，初三通涉始终，故婆沙等判根律仪体云，此从初业至无学位圆满云云。
又定共戒外道尚修得故，故饰宗记三末云：今护根戒，始于初业，终无学，不局内凡。
其定共戒，若起暖等，可云内凡；若无暖等，纵得四禅，亦非内凡。
又依成宗，定共亦通漏无漏。
准此等文，初三通凡圣三位者明矣。
初一，外凡假名僧戒；中二，内凡和合僧戒；后一，圣人真实僧戒。
德行优劣，三品殊异：持威仪弱；护根持胜，以制心故；乃至道共为胜。
次科。
初以四戒，配对三位。
外凡散修事观，未缘谛理，无实德故，名为假名，即五停心、总别相念及薄地凡夫也。
内凡多在定心，缘四谛境，分见真理，名为和合，即暖、顶、忍、世第一也。
初果已去，证真谛理，号真实僧。
德下，次约三位，显示优劣。
初劣后胜，中二两通。
乃至者，略于定共。
内凡两戒，复须分之。
二、就位。
无学人德圆，故戒行胜；三果企求未息，戒行为劣；内凡外凡，相望渐弱。
次门。
初约四圣以分道共，自有优劣。
三果，谓三位果人，比降渐劣。
企，望也，望上进求，德未圆故。
次内凡中。
二戒通四人，世第一为胜，暖位为劣，中二可知。
外凡威仪，三位亦尔。
若约通论，唯无学为优，五停至劣；中间九位，可以比知。
问：二门并明人、法，如何取别？
答：前是①约位显法，后即就位细分。
①答：前是，记还取前四戒以配今圣及两凡，故别相离彰。
愚按，今但以别脱，就四圣两凡诸位，以彰优劣耳。
道共等胜劣，上既约位明已，何更须明？
又前后诸门所明，但是别脱，故别脱岂不通无学乎？
乃至佛果，方得究竟。
又今文无一言涉道共等，何得强配。
三、就人。
七众相望，乃至大比丘戒，无愿毗尼最胜。
第三门。
前通凡圣四法为言，此局下凡别脱以辨。
别脱又四，五、八对①在家二众，十戒对下三众，具戒对僧尼二众。
约体，四位虽同；就人，七众乃别。
初劣后胜，中间可知。
①五、八对，通释云：依本宗意，五、八并通尽形，俱名近事男、女，故八戒人名净行优婆塞，七众中摄。
不同多宗名中间人，在七众外。
故五、八相望，五劣八胜。
四、就行。
止持离重过为胜，作持离①轻过为劣，此轻重相望。
若能治行者：止持对粗过故，治行易成故劣；作持对细过，治行难成故胜。
四中。
前通道俗；此下七门，据文虽通，约义在道。
文中分二：初约所犯轻重，二、约能治难易。
①作持离，问：如造房处分，既离重残，何云轻过？
答：不乞唯吉，造房竟时方结残罪，余例之矣。
五、就心有三。
一、善心持戒，谓修离染清净行，对根本恶，怨逼三时不染等是也。
不善心者，为名利①故，世报等是也。
无记心者，狂乱睡眠等。
五中，初科。
善心且约治淫，余皆类准。
离染净行，即不净观。
不善心者，为求名闻利养，人天乐报。
然戒序②中名誉利养、死得生天，彼谓持戒冥感，非是恶求。
无记且举狂、睡，不缘善恶，泛尔奉持，并无记摄③。
①为名利，准戒序，名利即名誉利养，世报谓人天乐果，上即现乐，下即来报。
而此二句，初标后释，故二句俱通现、当二乐。
是即背离欲道，著生死缚，故为不善心。
②戒序，戒本后序云：明人能护戒，能得三种乐：名誉及利养，死得生天上。
③无记摄，今时奉戒，多在无记，住正念防护，善心稀故。
虽非恶心，多是无记。
若以作持①校之，上中下不等。
若望顺教，莫不持戒，不分三心。
次科。
上二句示优劣。
言作持者，作即行心起护，通该二持。
谓取作心比校，故有三品优劣：善心为上，不善为中，无记非业为下。
若下，会同。
以三心约业，优劣乃殊；二持就制，顺教无异。
①若以作持，谓造作，即行心持戒也；或作，起也，起持心也，谓以所起持心校之也。
但无记非起心，故居中位。
六、约就所求。
四种：贼分齐，如谄媚邪命，胜他名利等；罪分齐者，恐堕三途，故成论云行者深心不乐为恶，名净持戒；福分齐，欲生天受乐等；道分齐者，缚著等累，由戒得解故。
六中。
四种皆约标心期限，故名分齐。
初劣后优，中二可会。
若论业行：初不善业，并四趣因；二、三世善，人天分之；四、无漏业，三乘因本。
初、谓邪谄希利，有如贼焉；望教无违，亦名持戒。
二、谓常畏罪报，无别所求。
三、据戒序。
四、准律序，彼云除结无挂碍，缚著由此解，此明凡夫禀持别脱，远能趣果，非定、道戒。
七、约方明持。
阎浮提者胜，烦恼重故。
西方、东方，持戒为弱。
七中。
烦恼重处，为善者希，复由苦逼，心必猛盛，所以独胜。
余二弱者，烦恼轻故。
北洲难地，故所不论。
经云南洲一日一夜发心修行，胜东西二洲五十小劫是也。
八、约佛前后。
佛在时胜，灭后劣。
正法、像法、末法渐弱。
以优波掘多问尼为证：佛世六群，极为粗暴，灭后无学，威仪不及也。
八中。
初标。
前后，即约时也。
次释有二，上约在、灭以论。
下约三时而说。
正法千年，具教、理、行、果；像法千年，阙果；末法万年，阙行、果。
人根转浊，渐劣可知。
以下，引证。
付法藏传第五祖师，度人既多，时人①号为无相好佛，掘多意谓与佛同等。
时有老尼，见佛在时事，多往问之。
彼尼先以器盛油，安户扉后，掘多入房，倾油数滴。
多问尼云：佛在世时，所化何如我耶？
尼云：佛世六群，数入我房，未尝倾油一滴。
今尊者弗及六群。
钞撮其意，如文所云。
掘多，亦云毱多。
①时人，彼云：尊者阿难，以法付嘱商那和修曰：世尊告曰，于此国中，当有长者名为毱多，其子号忧波毱多，于禅法中，最为第一，虽无相好，化度如我。
而无时人号之语。
心地观经八·一七云：在无佛时，为浊恶世邪见有情，演说甚深心地经王，使离恶见，趣菩提道，广宣流布，令法久住，如是名为无相好佛。
九、约遮、性二戒不同，互持强弱。
九中。
约罪则性强遮弱，约治则遮优性劣，故云互也。
十、六聚上下，互持强弱。
十中。
篇聚，准上两意，互论优劣。
次明二犯十门优劣。
初、约位分。
无学误犯故轻，三果故犯为重。
三果无漏力强，虽犯亦轻，内凡道劣故重。
乃至外凡，相比可知。
第二，犯中十门，初门为三。
初、学无学相望。
无学见思已尽，故无故犯；事习未亡①，故容有误。
三果残思未尽，容有故心。
初、二两果，欲惑未尽，故心犯性，但不造他，复不结业，不受总报，与凡为异。
文云三果，亦指三位。
次、约圣凡相望。
圣人见理，业不集故；内凡未证，惑全在故。
三、约内外相望。
乃至者，合云：内凡分见真理，定慧力强，故轻；外凡未缘谛理，事行道劣，故重。
上约四位相望，总而为言：无学最劣，五停至优，中间互通，准前可解。
文中，且据行位，故至外凡，更通薄地，极为优矣。
①事习未亡，如智论云：甄陀罗王与八万四千众来到佛所，弹琴歌舞，以供养佛。
尔时须弥山王，及诸山、树木、人民、畜兽，一切皆舞。
佛边大众，乃至大迦叶皆于坐上不能自安。
通真记云：尊者因中曾为乐人，余习所致，闻乐则舞。
是非威仪之误犯也，虽无无学烦恼障，习气附在所知障也。
二、对行者。
作犯是重，止犯为轻；亦可故重误轻。
二中。
初止作者，约心对事。
下故误者，唯就心论。
该上两犯，各通二心。
三、就心三品明优劣。
如卷初篇，三性分之。
三中。
指前，即篇聚中，不善为优，善心为劣，无记至劣。
四、戒、威仪。
篇聚上下，轻重可知。
四中。
指篇聚者：犯前戒分，重故为优；犯后威仪，轻故为劣。
又复统约篇聚，夷优吉劣，迭望可解。
五、就遮性分轻重。
以犯性故，地狱罪不除，如智论说。
五中。
犯遮罪轻，但违制教。
犯性罪重，制、业俱违。
指智论者，文见忏篇①。
①忏篇，彼云：虽戒律微细，忏则清净。
六、就时。
约佛前后，辨犯轻重，如持中可解。
六中。
指前持者，佛在根利犯轻，灭后渐浊犯重。
三时相对，轻重亦然。
七、将心望境。
第七，标中。
谓心境相望①，或等或互，以显优劣。
①心境相望，通释云：次正释中。
约律境相，就制教说；若约化业明之，且于心境相当，自有四句。
一、心境俱重，以增上恶心，杀父母罗汉等。
二、心轻境重，知父母受虐刑，悲痛泣害等。
三、境轻心重，以尤害心，杀阐提等。
四、俱轻，如慈悲心，杀造恶者。
依制一夷，约业大异。
如母论云：犯必托境，关心成业。
心有增微，境有优劣故也。
或心境俱重，人作人想杀。
或境重心轻，人作非人想。
或境轻心重，非人人想。
论通一切，不局一戒。
引论中。
初准文通示。
以罪假缘成，缘即心境。
境是外缘，故云托也。
心是内缘，故云关也。
心起不常，故有增微。
境缘非一，故有优劣。
或下，历句别简。
初句俱优，下二句互有优劣，义立俱劣一句，如非人作畜、杌想之类。
论下，点上论文，语通篇聚。
句中且约杀戒显相，故别历四重，诸余例通。
淫中①自有轻重。
畜生及人，人中有在家、出家，在家中持戒、破戒，出家五众持戒、破戒，乃至圣人。
重同报异。
淫中。
初句通标。
畜下，别简，有四。
初句简异类。
理加非人，次于畜趣。
二、人中简道俗。
三、道俗中各简持破。
在家更简无戒、有戒，持中复有士、女、五、八；出家先简五众，大僧最重，五中各有持、破。
四、持中简凡圣。
薄地持戒，外凡已去，乃至无学，陵辱极重。
末句总示。
重同谓制罪，淫不简境，皆犯夷故。
报异谓业道，业有优劣，受报不同。
后三制报俱异，可知。
①淫中，准记：人、非人、畜中，畜轻人重；次人中，道重俗轻；俗中，亦有有戒、无戒，有戒中有持、破别，持中亦有五、八戒，并分轻重；又道中有五众别，大僧尼重，二沙弥轻；又五众各有持、破，持重破轻；次于持中，凡圣相望，薄地轻，乃至无学至重。
第二，盗重者。
天及人，乃至圣人；三宝差别，僧物最重。
盗中三。
初简趣。
亦合加畜为首。
二、人中简凡圣。
三、简三宝，佛轻，法次①，僧重，如释相说。
①法次，佛、法二俱无我所心，并结偷兰；而言次者，以经卷有计纸墨值，满五结重之义也。
第三，杀戒。
成论云：如六足毗昙中说，杀邪见人，轻杀虫蚁。
此人污染世间，多损减故。
三中。
引论唯简邪正。
人轻蚁重，且据业论，不约制教。
准义，亦合约趣①、道俗、持毁、凡圣简之。
文略，不出所以。
杀阿罗汉、出佛身血，皆在逆收，岂非重也？
六足毗昙②，成论自指。
六足者，即论别目，七论共为一部，后一发智论③为身，余六如足故也。
①约趣，谓约三趣：人重，非人次，畜至轻。
人中，道重俗轻。
道中，持重破轻。
持中，薄地轻乃至罗汉至重。
②六足毗昙，会正八云：六足毗昙者，一、集异门足，有一万二千颂，身子造。
二、法蕴足，有六千颂，大目连造。
三、施设足，有一万八千颂，大迦多衍那子造。
此三佛在世。
四、识身足，有七千颂，提婆设摩造，佛灭百年后出。
五、品类足，六、界身足，并有六千颂，皆伐苏蜜多造，此二佛灭三百年出。
兼后发智论为七，有二万五千颂，迦多衍尼子造，佛灭三百年末出也。
此虽在后，以广明一切有部义，遂以发智为身，余六为足，故曰六足也。
③发智论，二十卷，迦多衍尼子造，玄奘译，与八犍度论同本异译。
第四，妄戒。
向在家人说重，向出家人说轻。
四中。
三趣同盗，人则反之，如文所显。
又出家中五众，乃至圣人，渐轻可解。
若如五分，僧中妄语，重百罗汉前，故知诳僧极重。
上四但出境之优劣，心随境故，重轻可知。
若约互论，如前作句，无不通晓。
八、将制约报，以明轻重。
第八标中。
制据律刑，报约化业，或等或差。
故须简辨，随约重轻①，以分优劣。
四句并出母论。
①随约重轻，准下四句犯报俱重为优，俱轻为劣，二互通优劣。
谓约制则犯重报轻为优；约化则犯轻报重为优，犯重报轻为劣。
四句别相，见科可知。
如母论①云：如媒、二房三戒，人之喜犯，律制情过，故制重名。
既是遮恶，招报不重②。
故论云：结戒法异，轻制重名；得罪法异，因果相当。
初句为二：前举戒示相；二、引论证成。
遮恶制残，故知不等。
下篇掘、坏③，类此明之。
论文，上二句证犯残。
上句示异，异业理故。
下句释异。
下二句证招报。
上句示异，异制教故。
得罪者，即今业因，以能招报，故云报异④。
旧云将来⑤得罪法异，即以报为罪，非也。
下句释异。
果由因克，因即心业，非关制教故。
①母论，卷二取要，彼先标云犯重报轻者。
②招报不重，问：若不重者，何目连问经以六聚制罪次第配六狱？
答：虽六聚引业不异，受苦满业厚薄甚异，故云报异，非谓狱别。
唯于一狱中，受报不同，如人趣之别。
③下篇掘坏，通释：掘坏是遮恶，故下篇制之，是则犯报俱轻意也。
记何类例犯重报轻？
案依记主但以吉罗为犯轻欤。
下俱重中，亦指第三篇性业故。
然钞以打比丘等为犯轻报重，故非制重。
④报异，以报释法也。
瑜伽四三，伦记云：法者，报也。
⑤旧云将来，会正八云：结下，谓今结戒，异于将来得罪法也。
得下，谓将来得罪法，异今结戒法。
凡因果俱异，于制教古今无别，但今约造业因，彼以罪为将来报，故今斥之。
然记牒文作报异者，或所览异欤，或准科牒欤。
或犯轻报重，如打比丘等，性罪义希，故律制轻名。
既是违理，为业心重，招报亦重。
故论云：结戒法异，重制轻名；得罪法异，因果相当。
次句。
初标。
如下，释。
分文同上。
打比丘等者，等取杀畜、饮虫之类。
论文分释，二亦同上。
或犯、报俱重，如漏失、二谤等。
或犯、报俱轻，如不忆念身口威仪，忘、误或惭愧心①犯等。
此后二句，结戒法不异得罪法，得罪法不异结戒法故。
三中合明二句。
初双示。
上句，初篇易解，故但举次篇。
漏失欲染，二谤坏众，二粗、四谏、下篇性业②例亦同之。
下句有二，上是无记，下约善心。
此下，合证。
即制教、业道，二俱等故。
①或惭愧心，问：若以惭愧心，犯初二篇等，岂非犯重报轻？
答：今且约惭愧心犯下篇戒耳。
但似语通漫。
②下篇性业，通释：下篇性业，是犯轻报重，何例同乎犯报俱重？
九、单心三时，辨犯轻重。
如善生经，且约杀戒，轻重八句，位分四别。
第九，标中。
前科对境，此独论心，故云单也。
三时，初、方便时，二、根本时，三、成已时。
如善生者，示所出也。
且约杀者，余可准也。
心念不常，前后具缺，不出八句，括之斯尽。
初一句，三时俱重：谓方便举尤害心，根本起尤快心，成已起随喜心。
初句①。
历示三心重相。
尤即训甚。
但非极甚，即是轻心。
然极甚难明，略须示相：但约起心，念念不间；色心躁闷，不愧旁人；神思昏迷，都忘善事；奔趋前境，畅悦己情；或邪见居怀，拨无因果；向亲姻作秽，对塔殿行非。
凡此用心，皆名定业，能牵来报，纵忏不亡。
以此自量，何容轻动？
识心之士，岂不畏乎！
文中，句数交络；欲令新学易晓，为图示之。
若以四位分之，上句最优，下句至劣，中二通优劣。
若约八句论之，则句句相降。
中间二位各有三句，并依重轻次列②，比之自见。
①初句，已下文束附第四句下，则与钞相照，图相契。
然如何有释安本文在后？
或可欲预解句相，后入文易了，故在先出，亦无乖矣。
②并依重轻次列，问：中间三句，并二重一轻，何依重轻之次？
答：虽二重一轻齐，于中根本最重，方便次之，成已至劣，故如是次第。
次二轻一重，三句准之。
下有无中，亦复准之。
第二三句，二重一轻：初方便、根本重，成已轻；中云，方便轻，根本、成已重；后云，方便、成已重，根本轻。
第三三句，一重二轻：初，根本重，初、后轻；中云，方便重，中、后轻；三云，成已重，初、中轻。
第四一句，三时俱轻。
如僧祇①摩诃罗不知戒相，教他杀人，以怜愍故，善生②十诵中啼哭杀父母畏苦痛故，害父母命等是。
第四中。
引诸经律，举事显相，虽怀怜愍，非无杀意，俱轻可知。
①僧祇，彼云：有人犯王法，随法治罪，时典刑者反缚两手，打鼓吹贝，周匝唱令。
时有摩诃罗比丘，不善知戒相，愍此罪人苦痛，语典刑者言：此人可怜，莫使苦痛，汝持刀为作一疮。
时魁脍如教，持刀为作一疮。
是摩诃罗比丘得波罗夷。
②善生，七云：若为他使，令杀父母，啼哭忧愁而为之者，如是罪相，初中后轻。
律据人想，八业皆重。
业随心故，牵报不同，故成论云：深厚缠杀蚁，重慈心杀人。
会通中。
初正明。
谓若依律制，则无轻重；今取心业，故分八句。
故下，引证。
律据制罪，人重于畜；论就心业，畜重于人。
十、有心无心。
相对八句，四位如前。
第十门，标中。
有心通含轻重，无心与前为异。
历句并同。
优劣之义，亦如上明。
若八句相望者，但以第二位中后句在下，第三位中初句在上，则次第义便。
问：下句无罪，岂名犯劣？
答：但望教开，故无有罪。
非不造事，故入犯中。
初一句，三时有心。
次三句。
一、初、中有心，后则无心，犯四重。
二、初则无心，中、后有心，亦犯四重。
三、初、后有心，中间无心。
犯初重；下三戒，兰①、吉。
①下三戒兰，简正：初起心，吉。
次方便并近方便，两兰。
今图：方便兰，成已吉。
后三句。
一、中间有心，初、后无心，犯四重。
二、初便有心，中、后无心。
犯初重；余三戒，或兰、吉①。
三、后便有心，上二无心。
淫戒犯重，以出时乐故；若余三，犯吉。
①余三戒或兰吉，谓远，吉；次、近，兰也。
成已无心，故无罪也。
次一句，三时无心，不犯。
故律中本作是念我当妄语，例之。
引例①中。
欲示此门有所据故。
本作念者，即方便时。
正妄时知，即根本时。
说已，即成已时。
如小妄中具引。
①引例，简正：律曰：本作此念我当妄语，正妄语时自知妄语，妄语竟自知是妄语，波逸提。
后之八句，由心有、无，故犯、不犯别。
不同前八，莫不有心。
料简中，初科。
可解。
应知前约化业，此据制教。
后明无心者，或无心受乐，及杀、盗等心，或狂乱不觉者。
次文。
初牒前。
对上轻重，故云后明。
或下，示相，初句别简淫戒。
此门明淫，并据怨逼三时有无。
若约自造，境合即犯，不约三时，境想不开，无心亦重，故非所论。
及下，合示三戒，通约迷心，不了前境。
又复淫戒，于三时中，随有一时，无非皆重，俱无方开。
余之三戒，重轻不定：初有余无，或吉或兰，并方便故；中有余无，皆重，并根本故；后有余无，皆吉，并随喜故。
统约十门，二、三、四、五、十，并就制教；初、六、七、八，俱通化制；第九唯局化教。
如是寻之。
四分律行事钞资持记卷第二十六四分律行事钞资持记卷第二十七宋余杭沙门元照撰记七、杂料简中，分五：一、以不学无知历位分别；二、方便趣果分别；三、具缘成犯分别；四、境想分别；五、杂相分别。
第七门。
五章教义，共聚一门，故云杂也。
标中，初是通犯，枝条之罪，该一切故；下皆别犯，因果异故。
二即方便，三是根本，四即简辨因果轻重、有无。
此之三科，并义通事别。
第五杂中复杂，以持犯义广，不可具彰，故揽诸目，总列后门，示其不尽故也。
初、不学无知者，其相微隐。
初且叙结①，然后例开。
不学中。
初二句标示难解，意令学者用功精究。
下二句分章，即下二科。
①初且叙结，钞批：初且叙结者，即此下文，明结其不学无知之罪，所以谓叙其结罪之意也。
然后例开者，谓将此不学无知之罪，例于持犯四行，皆类例有也。
即下三页文云既略叙结，须配位法，是其义也。
言其犯相者：谓受戒已来①，勤学三藏，于境迷忘，遇缘而造者，随相境想具之；若由来不学，事、法无知，触便违犯者，佛言随所作，结根本，更增无知罪。
叙结中。
初句牒章。
谓下，释义：先明学者开迷；若下，正叙不学结犯。
初中，文为四节：初句示其从始；次句明其达教；于下二句明随行容迷，上句谓缘境心差，下句谓对治力弱；随下一句，指开犯所据。
律中诸戒之后，皆有境想句法，既开根本，故无枝条，不可学迷据此而立，如第四门所辨。
次正叙中亦四，初句同前，余三翻上②。
由，从也。
次句愚教，三、谓行违，素既无知，故不论迷。
佛下，引据。
问：何名为学？
答：凡学有二：一、教，二、行。
教以照行，行以践教。
非但寻文即名为学。
故疏云：佛立教相，止为奉行。
若但读诵，非本意也。
如戒名众学，岂但读文耶？
又若徒行，复不名学，纵令持奉，犹不免过。
疏云：若于二持，虽不违负，望非明决，不名为福。
故知学者，止是称教修行，教行相循，方名为学。
至如颜渊③好学，不迁怒，不贰过；杨雄④谈学，行之为上，言之为次。
在儒尚然，况超世拔俗之教，而专以诵文为学耶？
今时学律，解无所晓，行不可观，放情造过，殊无惭耻。
辄谓我是学人，免无知罪，此乃自欺，罪何可免？
又复矜持，吾纵犯过，业亦非重，犹如铁钵，入水能浮。
此又不闻净心诫观云：知而故违，重不知者。
今欲晓下句法，必须准律分相。
但取下坛已来期心持戒，专依师范咨禀法训，竞竞守护，不敢妄违，则名为学。
此分三种：一者，久学，解行成立，如文所叙；二者，初学，虽学未通，如渐顿说；三者，未学，谓勤求道果，期后习律，如毁毗尼不犯所开。
如上三人，一向不结不学无知。
次明不学⑤，亦分三种：一者，始下坛场，或迹混流俗，或越学余宗，或礼诵等业，忽慢戒律，都无知者，如文所叙；二者，虽复学习，不专持奉，目瞩耳听，心背行违，知而故犯，末世多然，准上疏文，不名为学；三者，先曾奉持，守心不固，中道而废，还为不学。
此等三科，一切事法，随有不了，若持若犯，皆结二罪。
如此格量，粗分途径矣。
问：下开句法，为是学人，为不学人？
答：此科正论不学无知结犯分齐，学人一向无罪，何用句法简之？
古来章记⑥，例以学、不学人相参而说，传迷来久，见此好为一悟。
①谓受戒已来，疏四·五三：然受戒后，勤学教行，于诸事法明若指掌，忽于境想迷忘而造，律制非犯，此不可学迷也。
若由来不学，不思过犯，随所造作，不问事法，但作有违，皆犯根本；缘而不了，又结无知。
若于二持虽不违负，望非明决，不名为福。
若缘不解，但是无知。
②余三翻上，谓明学、不学之二人中，各有四节，学中四者：一、示从始，二、明达教，三、明随行容迷，四、指开犯所据。
不学四者：一、示从始如上，二、明愚教，三、明行违无开，四、引结犯所据。
下三并翻上也。
通释：记各分四节，虽是对句，或似不等，今谓若由来三字，同上谓受戒已来；不学二字，翻上勤学三藏；事法无知，触便违犯者，翻上于境迷忘。
遇缘而造者，谓上于境迷忘，不可学迷；后事法无知，可学迷。
余可知。
③至如颜渊，论语·雍也：哀公问：弟子孰为好学？
孔子对曰：有颜回者，不迁怒，不贰过，不幸短命死矣。
今也则亡，未闻好学者也。
集注曰：或曰：诗书六艺，七十子非不习而通也，而夫子独称颜子为好学。
颜子之所好，果何学欤？
程子曰：学以至乎圣人之道也。
若颜子之非礼勿视、听、言、动，不迁怒、不贰过者，则其好之笃，而学之得其道也。
今人乃谓圣本生知，非学可知，而所以为学者，不过记诵文辞之间。
如身行者，未闻其亦异乎颜子之学矣。
④扬雄，字子云，汉成都人，谈学，行之为上，言之为次，不行口谈为次。
⑤次明不学，资览：问：论不学无知结罪，必由发心断学。
即钞序记云然不学罪结犯有二：初、发心断学，随心顿渐，一一吉罗；二、临境不解，随事别结。
若论无知，随境不了，唯有别犯云云。
又今篇渐顿门中同之。
然今出不学三相，非强断学，况第二复学习，岂可结罪？
答：此相难决。
案今三相，泛尔明废学相，而至结罪，必依发心。
或可凡受得戒体，兢兢学知，可解行相应；今止而不修，还是断学，不必由发心故。
行宗一下云：文中明学，须具二义。
言学教者，谓精穷三藏。
学行者，谓专修对治。
若此为学，方开迷忘；自余泛尔，皆不学收。
举世相传，才过学肆，便称学人，自谓无罪。
观其所业，曾未勤劳；求其所行，略无奉慎。
岂能全免不学无知？
请详此文，足为龟镜。
准之，于教行二门，懈废而不勤求，虽不发断学心，应结不学无知耳。
⑥古来章记，简正：叙结中，言其犯相者牒也。
谓既叙致学、不学二人结与不结。
今云犯相者，即叙致勤学人，无不学无知犯相；又叙致不学之人，有不学无知之犯相也。
谓将学、不学二人，配四行位止、作其句法也。
增晖、会正等同此，彼等叙结段，明学、不学二人，故后例开，句法亦蒙二人也。
今记意，既标不学无知，岂通学人？
然叙结中，初言学人者，为反显不学相也，非关后句法也。
又依增晖下句法中，初可学九句，不学人结之，后不可学九句，学人开之。
如下明之也。
既略叙结，须配位法。
今立两个九句为持犯方轨。
且据一事，以通余戒。
例开中，初科。
上句结前，次句生后。
罪相交杂，非句不辨，故云须也。
今下，示所立。
标云今者，简诸古师，句法异故。
此二九句，即能、所体状，相对而论。
所体有二，即事与法。
事、法之下，各带犯相。
能体有三：一、识，二、疑，三、不识。
以此三心，历事历犯，各有三心，交络互织，则成九句。
即上事犯，心容迷倒，复为九句。
此之二九，披括心境，用历一切尘沙事法，检察心行，无不通达。
事法无量，二九遍该，楷模一定，故云方轨。
且下，例通。
据一事者，谓举少出法，非定一事，如下止持、作犯，略举杀、盗，作持、止犯，但引房长是也。
通余戒者，戒相万别，句法齐通，以通贯别，无不尔故。
先就止持，明有无、轻重罪之分齐。
止持，标中。
有无者，识则俱无，疑及不识俱有。
轻重有二：一者，不学轻，无知重；又无知中，疑心轻，不识重。
初明可学事，作九句。
分三品。
上品一句：识事识犯。
中品四句：初、识事疑犯①，二、识事不识犯，三、识犯疑事，四、识犯不识事。
下品四句：初、疑事疑犯，二、疑事不识犯，三、不识事疑犯，四、不识事不识犯。
可学中，初科。
初句标位，次句总示。
上下列句。
作图示之。
上品一句识事识犯　　　　　┌初、识事　疑犯中品四句┼二、识事　不识犯　　　　　│三、识犯　疑事　　　　　└四、识犯　不识事　　　　　┌初、疑事　　　　疑犯下品四句┼二、疑事　　　　不识犯　　　　　│三、不识事　疑犯　　　　　└四、不识事　不识犯①识事疑犯，初句，云何识事疑犯？
答：且如初识，知是人分齐，识事；而未具诸根，彼乃疑是夷欤，或兰、吉欤？
，不识犯。
准之，识犯疑事者，谓知杀人是夷，识犯也，而疑初识是人将非人之分齐等。
若约盗，虽知鬼神物是兰，畜物是吉，未知龙是鬼畜中何摄等是也。
问：以疑事不识事如何配境想五句？
答：可学门，疑及不识俱第一心境相当句也，故二犯门中，皆犯根本。
若约不可学中，疑事即第二句有主有主疑是也，不识事第三句有主无主想是也。
顶注朱书不识等，若约盗，如偷龙神物是夷欤？
兰欤？
疑虑不决，或一向不知等。
次解释中。
上言不识者，犯谓不犯，迷轻谓重。
疑中亦尔，疑有疑无，疑轻疑重也。
释中。
但牒不识。
犯、不犯等，语通事犯。
以止作二门一切事法，随一事法必兼于犯。
且如淫戒，犯不净行，共畜生等，即是事也；波罗夷者，即名犯也。
乃至众学齐整著内衣是事，应当学即犯。
此就总论。
若约别说，一淫戒中，自造、怨逼，方便重轻，境想差别，种种别相，皆名为事。
法亦如之。
是知事法乃有无穷，犯则不出六聚。
犯谓不犯者，如堕人胎、与杀具等，谓为无犯。
此下合有不犯谓犯，如盗无主，谓犯夷等。
轻谓重者，如盗鼠物，言犯重等。
亦合云迷重谓轻，如盗四方僧物，犯兰等。
疑中，有无即犯、不犯，亦应四句①。
但是迟疑，非全不识。
临文自说，避繁且止。
①四句，谓有犯疑无犯，无犯疑有犯，轻疑重，重疑轻。
上品俱识，故无不学、无知罪。
中品带识，故于罪，于事，生疑、不识，故有八罪，各有不学、无知。
下品四句，十六罪也。
此中二十四罪，有六波逸提，十八吉罗。
罪数中，初科又二。
初别示。
此下，总合。
寻图可数。
注分轻重，显上总数。
①余有疑，无知之罪，不识犯重，疑但吉罗。
若不学罪，疑与不识，一切吉罗也。
并不犯根本，名为止持。
上品俱识，故名上品止持；中品罪少，名中品止持；下品极多，故名下品。
皆止于一事。
次科。
初二句举宗。
谓对境守戒，不了事、犯，虽枝条有犯，望根本名持。
上下，分品。
戒疏谓之三品持律。
皆下，遮疑。
恐见三品，谓为多事。
应知随止一事，九心不同，且如止淫，九人各解，但望结罪有无多少，故分三类耳。
问：疏中既云三种持律，那云句法唯不学人？
答：虽是不学，对境止非，本罪不犯，故名持律①。
识事识犯，即同学人精持无异，故云上品。
然此九人，虽容有识，无非断学，皆不学人。
问：前约持戒以定学人，今既成持，何名不学？
答：非谓不学，一向无持，非谓学人永无有犯，但望学心有进有止，故两分之。
问：既是不学，何有事犯俱识？
答：如前所出，三种不学②，自可明之。
①故名持律，据实洞达持犯，行亦无违，名持律者；今虽缺解，望行无违，亦名持律耳。
②三种不学，第一，一向不学，第二，虽学不奉，第三，中道而废。
次对不可学事，以明止持九句。
缘事、缘罪各三心。
次不可学，标中。
事罪各三心，即用六心①，单双②互织，故成九句，同前可学，但列品异耳。
上品三句，中品三句，下品三句。
　　　　┌识事　识犯上品三句┼识事　疑犯　　　　└识事　不识犯　　　　┌疑事　识犯中品三句┼疑事　疑犯　　　　└疑事　不识犯　　　　┌不识事　识犯下品三句┼不识事　疑犯　　　　└不识事　不识犯问：何以二九，列品不同？
答：作犯门自说③。
问：此不可学，既是迷忘，何得有识？
答：三心交络，作句须尔。
其实识心，非不可学。
问：前云随戒境想，唯开学人，今不学人何以开耶？
答：前文叙结，且据大判，不妨不学，准例同开。
若以义求，则迷事不别；若取文证，则业疏显然④。
临文自举，此不繁引。
问：前后句法，并约三心，如何分异？
答：识心是同，疑及不识则别。
前是迷教，后是迷心。
问：旧云明白心中⑤成可学，迷忘心中故不可学，其义云何？
答：如前可学，识事识犯⑥，可是明白；疑及不识，则非明白，故知不尔。
又迷忘之心是不可学，岂得迷忘成不可学？
义亦不然。
疏、钞两文，并无此语。
今但准下，分二种迷，前九名可学迷，后九名不可学迷。
问：二迷何别？
答：前迷是愚教，后迷即昏倒。
问：后九迷者，必须先识，后容起迷。
学人可尔，不学应无？
答：前明不学，自有解者，从先不解，亦容有迷。
如主无主想，人非人想，临事即生，岂待先学？
如是思之。
①六心，识事、识犯、疑事、疑犯、不识事、不识犯也。
②单双，通释：上品第一，中品第二，下品第三，此三句是双句；余六句皆单句也。
东野：资览决云：古有二义。
一曰：识事识犯，疑事疑犯，不识事不识犯，此三为双，一心中双缘事犯故；自余为单事犯，不双缘故。
二曰：以前双句为单，唯识唯疑，不双缘故；自余为双，识与不识，识之与疑，以双列故。
后义为正。
济览：通释取初义，谓初义符之欤。
谓二事犯各三，为六心故。
③作犯门自说，彼中亦不委示，今按上九句，事、犯俱可学法，不开迷忘，故于事犯无傍正，但以罪之有无、多少分三品。
今九句正论对事迷倒，故唯于事开忘；犯是可学，非此门正意。
故约迷事厚薄分其三品，上品俱是识事；中品薄带迷，皆疑事是也；下品迷最厚，并不识事故尔。
论罪多少，亦可依上法，然非不可学门正意，故今改作也。
又准犯门，上品三句，俱犯根本；中品三句，必有兰、吉；下品三句，或有罪或无罪，依犯多少、轻重列句，必可尔。
④业疏显然，忏悔篇云：若原不缘境，非学之功，亦同前免。
记云：若下，三、例开迷忘。
原不缘境，如同室宿，不知先有士女等。
可同学人开罪，故云同前免也。
⑤明白心中，准句法章，增晖解意：迷忘不可学，唯在学人，谓已曾解之，忽而迷忘故；若其不学人，从来不解，故一切所不解者，皆名明白心中可学迷，故曰也。
然据今记破斥文势，定别有余师解焉。
按彼师意，明了达教方名明白，不学愚教名迷忘心，故今破之。
若言明白心中成可学迷，迷忘心中成不可学迷者，此言可许。
⑥识事识犯，问：上品三句，并识事故，非不可学；犯中，自元但局可学。
故此三句，全同可学中初三句；但中下品六句，应是为不可学。
何故今门亦出上三句耶？
答：此三句，若望非心迷忘，虽是不可学摄，然识事之相，与前大异。
前门识事者，是识教所制事相也；今门识事者，但是对人则识是人，对非人则识是非人等也。
如是识事，不学人通有；如前识事，一向不学则不具之。
故有此二别。
故前后二门，各作九句，欲显迷忘有无、厚薄故也。
二门不同，不应滥焉。
问：今明止持应自摄持，何约对境造事开迷忘乎？
文出杀盗造事迷忘，与后作犯中迷开何异乎？
答：案有二解：一者，如有主无主想而取，人杌木想而杀，是虽造事，不违止持心故；二、准钞释，如人非人想，虽亦有罪，望非根本，名止持。
问：作犯亦不结根本，与此何异？
答：止持门中，一向无心境相当犯，上品三句，不结犯者是也。
作犯中，有心境相当犯，上品三句并结根本是也。
若中下二品，二门无异，但所望少异：望其起心造事，正是作门；而望不心境相当犯根本，且亦为止持义。
然至其迷忘二门，并开本罪。
初有三句：识事识犯，识事疑犯，识事不识犯。
二、疑事识犯，疑事疑犯，疑事不识犯。
三、不识事识犯，不识事疑犯，不识事不识犯。
此三三句中，各下二句，疑及不识句别，各有不学、无知二罪，合十二罪。
亦望不犯根本，名止持。
示罪中。
初正示。
寻前图相，对文可晓。
三个初句，并无罪故。
指下二句疑、不识别者，示犯上二心，对事是总①，故犯云别。
亦下，结宗，义同前示。
①事是总，戒疏四·六：事总而罪别也。
记云：如上品上半，皆云识事，故云事总。
下半犯中，识、疑、不识，三心不同，故云罪别。
但事是可学，以想疑忘生，虽缘不了，圣不制犯。
事开中，初科但明事开。
准疏续云：罪是可学，若有迷者，皆结其罪。
彼则具明犯结。
又云：由不识事，境非可学。
不妨于犯，是可学故。
有斯明据，复何所疑？
问：一等是迷，何以开结不同？
答：事是现对造修，心想容生遗忘。
犯是冥缘教相，有迷犹是无知；纵令先已学通，还制后心怠堕。
细详圣意，谅不徒然。
有人①言：前九句结不学人，后九开学人。
以不学人，先既不学，无迷忘故。
更开犯上十二罪②。
今谓：且学人生可学迷，尚不结罪，那得迷忘，方欲开罪？
又若开③十二罪者，则句法俱无有罪，用立何为？
又有人云④：今是迷心不迷教，学人须于事上放十二枝条；此中顺古，且说事开犯结。
若今师以迷心望之，则事犯根条俱放⑤，岂有事开犯结乎？
且罪是佛制，那得由汝辄自放耶？
又疏、钞皆明事开犯结，汝反攻破，岂不公违祖训？
又若以此为顺古，则作犯门中，辨十二罪，文极详委，皆应是古；则此一门，都无今义，下文嘱云不知镜不，岂令镜古耶？
嗟乎！
世之讲学，多习旧迷，但务守文，宁思开悟。
自缘宿善，滥染祖乘，粗能考校古今，剖决可否。
尝形笔墨，曲尽是非，虽或相从，鲜能详究。
故兹略示，犹愧繁词。
信乎！
持犯之相实深，不学无知微隐。
指唯标月，书不尽言，必欲通明，终须面扣。
①有人，指增晖。
句法章云：增晖则云：此后九句，约解处生迷，学人疑不识处，并是迷心，皆须放罪。
中间止心不学人，于先解处迷心即放，若未解处，即明白可学中收也。
若由来不学人，明白心中，尚自不会，即无迷忘，须在前九句中辨也。
又云：一切心境，皆是可学，学知已后，忽起迷心，方是不可学也。
今作图示两个九句配三人：②上十二罪，上可学中，事、犯二种，各结不学、无知二罪，故疑、不识结犯，合有二十四罪。
今不可学，但犯中结，故半减，有十二罪，并可见上图中。
③又若开，增晖意者，于不学人，纵对境迷忘，亦名可学迷故；不可学迷，但局学人。
然不可学中，唯立十二罪，学人若开之，九句中总无罪。
若尔，立九法又为何乎？
④又有人云，指会正也。
句法章云：会正解文，虽盈数纸，而始末相反，殊无所归。
且如彼云：此后九句，上品三夷，中品三兰，下品或兰或吉。
余二十四枝条，准今师约迷则开。
文云：今师以迷心望之，则于事、犯，根、条俱放，岂有事开犯结乎？
又云：学人疑、不识处事上，开放六根本及余二十四枝条；不学人准境想亦开，故立后九句也。
彼又问云：不学本自不识，何有迷忘？
答：虽不学，必有想迷者。
岂彼不开？
前云但迷非学了，故佛一切开，岂简学人、不学人乎？
今所以分者，为结枝条有无耳。
以斯差异故，后人各计不同，或有说云学、不学人俱放者，或曰不学人唯放根本，不放枝条者，然虽纷纭，俱乖正理。
又图两家句法，通学、不学二人，是初义也。
⑤俱放，彼有二义：一云，通学、不学二人皆放；二云，但学人开，不学人开六根本，不开二十四枝条。
又约次义作图，可学与上无异，但出不可学别相：后资持两个九句，但配不学一人，此有三类，但出图文如记。
问：如杀、盗等，人非人想，有主无主想，律结无罪，亦有制犯者何？
初问中①。
准律境想，难上事开。
初作本迷后心②释。
言律结无罪者，异境后心，律不结故。
亦制犯者，准杀非人，相传犯吉故。
①初问中，此问答两科有二释：初约本迷后心，后约转想前心，故可束入次科。
②本迷后心，是对次释转想前心，先有方便云转想前心，始终迷心云本迷后心。
问：杀非人何故吉耶？
答：凡犯戒须知转想、本迷。
律境想率约转想；若其本迷，自属异境，非关此戒。
且如欲杀人，忽人非人想等，是本有杀人方便心，故名杀人家之心差，是为转想前心。
若一念无害人心，忽遇人作非人想，方起欲害非人心杀彼人等，是名本迷后心，是非关杀人戒，故于杀人戒一向无罪，始终无害人心故。
此是非人家方便罪，谓意欲杀非人，迷或杀人或杀畜等，皆突吉罗，俱非人家之境差故。
答：或缘罪境，人非人故，便结心犯；或缘非罪境，无主物故。
然彼迷心①，不结正罪。
莫非缘罪，故有无不同。
答中。
初示有无所以。
言心犯者，以有杀非人心，故结吉罪。
然下，正答通来问。
初约根本，通前事开。
正罪，即根本。
莫下，次约罪境，答上有无。
次准戒疏，约转想前心释。
问云律结无罪者，如盗戒无第三句②也。
亦制犯者，即杀戒第三句③结偷兰也。
答中云结心犯者，前心方便也；非罪境者，始终迷心④也。
故戒疏云：然彼迷心，并不结犯。
皆约前心方便为言。
且存两释⑤，学者思而择⑥之。
①然彼迷心，据后释，初文正答有罪无罪，然下别释缘罪境人非人文。
谓虽缘罪境，迷心故不结正罪；虽不结正，莫非缘罪故亦有罪。
不同如无主想缘非罪故，一向无罪。
②无第三句，谓盗但四句，无第三有主无主想也，彼无罪故。
四句者：一、有主有主想，夷；二、有主有主疑，兰；三、无主有主想，兰；四、无主无主疑，兰。
③杀戒第三句，彼有五句：人，人想，夷；人，人疑，兰；人，非人想，兰；非人，人想，兰；非人，非人疑，兰。
④始终迷心，有主无主想，若约转心，理可结前心兰，今约本迷故无罪，谓无主想非缘罪境故。
若如前非人想，本迷尚犯，缘罪境故。
⑤且存两释，通释：准答中，然彼已下文，正顺初释，若据或缘罪境等初文，后释顺文。
二释之中，后释似符文。
⑥思而择，济览：准下若尔科蹑云非罪境故无犯起问，约本迷之释亲乎！
然后心犯吉，但义结，律通开。
故律第三有主无主想，约前心结兰，依之后释准律释欤。
又约本迷句法，或四五依转想，则通一切戒，定是有五句。
然则本迷释，顺前后文相；转想释，于义亲乎。
又不同前段，以法事俱识，故是可学。
有疑、不识，皆制罪也。
对简中。
以前九句，疑及不识，本是愚教，皆可学迷。
言同义别，故特简之，使无相滥。
法事者，法即是犯。
若尔①，后缘法中，亦有想转。
如不处分处分想及疑，亦是不犯重，何为制罪？
次引难，有二意。
一、为古师②，于作持门中，不通不可学；今欲准事例法，并通二九故。
二、为至后作持，不复重出，欲明句法，开结理齐故。
文云若尔者，牒前缘罪有无义也。
二房处分，望初篇杀盗，故云后也。
杀盗制止事，处分听作法，故云缘法也。
处分五句③境想，文引二三两句。
不犯重者，即开想转，不至残也。
言亦是者，比前不结正也。
制罪者，二句皆结兰也。
何为二字，正是立难。
意谓，若云杀缘罪境故有犯，盗非罪境故无犯者，处分缘法，亦非罪境，理应无过，何为结兰？
是则缘法不开迷耶？
①若尔，问中，准下答中，何为制罪下，应续云：既制有罪，不审不可学迷，不通作持门否？
若云通者，何不明之？
此蹑上答科中缘罪境，如人非人想，结心罪，缘非罪境，如有主无主想，不结罪而问起也。
此有二问。
初问云：非人想，缘罪境故有罪，无主想，缘非罪境，故无罪者；后二篇缘法中，不处分处分想，亦缘非罪境，故亦同上，不犯根本。
然何为制犯兰罪？
二问云：虽是无主想、处分想，缘非罪境俱齐，既罪有开、不开；若尔，不可学迷，但对事中开之，其对法中不开之耶？
后答中，但释后问，不答初问；今问中，唯显初问，影略后问。
故记补出之，是则下文是也。
②古师，彼计止持门恶事，不制造修，故是不可学；作持门善法，制令进修，故但是可学，不通不可学。
今以心迷忘故不可学，亦通二持。
③处分五句，不处分，不处分想，残；不处分，处分想，兰；不处分，不处分疑，兰；处分，不处分想，兰；处分，处分疑，兰。
答：此①且据止持中，约事为言。
必如所引，对法有二九句，后作持中，更为辨也。
答中有二。
初示此门。
言且据者，未暇兼明也。
必下，指后门。
如所引者，承前难意也。
对法有二九者，此显作持通不可学，与古不同。
既立迷忘，比今止门，开结无异。
是则律制偷兰，亦为前心方便，至于迷想，俱无有过。
以人妄解，故特委释。
或引戒疏问答相比者，而不知彼此难势自别②，致使寻求，无由可晓。
①答此，答中，上二问中，但出后问，答通影略。
初问答通记中补之，是则下即是也。
是则钞中问答互举，影各有二种也。
②难势自别，东野云：戒疏就事开，推究犯结所以；今文就转想，推究犯结不同，故云自别。
济览：今案非乎。
似是未解犯结者，将恐犯结二字写倒乎，疏意然也。
今文即就事，缘非罪境，不犯法，即虽非罪境结犯之不同，问决不可学不通法不，又推究不同所以也。
又戒疏就法开难犯结，其异如霄壤。
次就作犯中。
作犯，标中。
准前名体①，持、犯各明，此论句法，持、犯间列者，欲显句法同流，相翻易晓。
①准前名体，即名字、体状二门，彼先明二持，后明二犯，今门反之，故云欲显等。
可学法事，如初九句①。
不可学者，如后九句，与前并同。
但犯根本为别。
同异中。
初指同，但下，示异。
初中，标云法事者，文多法字。
今以二意，定其传误：一、检钞前后，止持作犯，并不言法，戒疏②方立，未可预标；二、比前止持，亦单标事，两门体一，岂得相违？
用此以求，故须削去。
或可准前目于犯法。
旧作恶法解者，非。
恐新学难晓，更为列句。
准止犯中，犯门以罪多为上。
可学九句，理应倒列。
今指同前，且依上出。
不可学九，则不通倒。
思之可知。
初可学九句：二不可学九句：①九句，问：九句法始于今师？
答：不尔，智首、法砺疏俱出之，列相同今，但彼作持、止犯门不出不可学，非进修法故。
今钞所破，当彼二家。
文俱见于资览决。
②戒疏，四·五五：于可学事法，作九句，分三品。
四·五七：次对不可学事法，以明止持。
就中，根本不识事中，或无犯，谓始终无心，如误杀人等。
除淫、酒戒。
若中间转想，疑事、不识事，由心差故是方便；若不差，结根本；或不造前事。
次委释中。
可学易解，不劳解释。
不可学九，上品可见；疑及不识，罪相难明，故须特简。
罪相中，初科为二，初明本迷。
除淫、酒者，此二不开迷故。
若下，次明转想，如前作人想，后作非人想之类。
前心犯兰，故云方便，后心无犯，即是开迷。
若不差者，或约转迷，还复为识；或约先期①，后迷亦犯。
或不造者，即是息心，或善心息，或缘差息。
①先期，谓前作人想，正杀时虽或迷忘不别，而所期境不差，故亦结根本。
然记二释中，初释顺文。
何者？
钞明心不差故。
②随相，钞·释相篇云：僧祇：意谓男子、黄门，而是女人，触者残。
谓前有方便心，后称本境。
记云：僧祇心差，不当结重，故以前心通之。
梦失者，又云：善见云：若手捉根而睡，拟出精者，睡中出，僧残。
此后九句，识事三句为上品作犯，疑中三句为中品，不识事三句为下品，或无罪故。
对法类知①，可解。
结品中。
初分品位。
上品有三根本及四枝条，共七罪，则犯多为上也。
疑及不识，罪量一等。
然律境想，疑定有犯，想则不定。
以容迷转②，有无不同。
故下品云或无罪也。
对下，次例通止犯。
亦由古判止犯位中无不可学，下文不出，故此点示。
前止持中③指后作持，今作犯中类通止犯，义意颇同，思之自见。
旧作恶法④释之，误也。
又以口家四过为恶法，误又甚也。
①对法类知，通释：止持作犯中不可学迷，今钞但对事列句；作持止犯中不可学迷，但对法作句。
故作犯中，亦预指下止犯对法中不可学迷，类今令解也。
②迷转，东野：本迷无罪，转想有罪，有前心故。
济览：今谓此判未尽，本迷通有无故。
谓缘罪境者有，如人作非人想疑。
缘非罪者无，如人作杌木想疑。
转想定有也。
③前止持中，前云：此且据止持中约事为言，对法有二九句，后作持中更为辨也。
④旧作恶法，会正：上但举杀生戒恶事辨二九句，未论恶法，故曰对法类知，可解。
恶法即口家四过。
所以前九句中，上品一句①者，以事法俱了，未可论罪。
后九句各分三品者，莫非由一事生，容兼疑、不识故。
结罪易明，故分为二九句也。
辨句法中。
初科为二。
初别示不同，前明可学，但示上品。
戒疏云：中下各四者，由缘一事，带疑、不识，交络互明，出其犯相。
次明不可学，总示三品。
一事生者，此明缘事，三心不同，故分三品；一一事下，各有缘犯三心，故云容兼等也。
戒疏云：由不识事，境非可学；不妨于犯，是可学故；致列其相，事总而罪别。
结下，总明所以。
①上品一句，以事法俱了，一向无枝条罪，但结一根本耳。
所以中下各有四句者，以一一句中，必带疑、不识，故于中中品，每句各带一识，故根条合有十二罪。
下品四句一向无识，故根条合有二十罪。
后九句中，钞但明每三品必兼缘犯疑、不识，不明缘事分三品，所以记则明之，谓上品三句俱识事，结三根本，故居上品。
次三句皆是疑事，但结三方便，故居中品。
后三句并不识事，转想各结小罪，本迷一向无罪，故为下品。
今钞意云后九句各分三品者，为欲显事中虽开迷忘，犯是可学故，每一事生，其涉疑不识，皆结罪也。
准义有三，所以各分三句：一、为显对事迷忘有无厚薄，二、为显结罪有无轻重，三、为显事开犯结制意也。
前九句中但在显可学迷不迷纯杂，结罪有无多少耳。
上品一句纯是不迷，中品四句迷不迷相杂，下品四句虽有疑不识厚薄，纯是迷也。
若论缘罪下二心，疑及不识，合十二罪，皆犯究竟。
以罪是可学故，以不学故不识。
故文云：不以无知故得脱。
若犯罪，如法治，更增无知法。
次科，结数中，初文。
前示罪数。
识犯在初，故云下二心也。
以下，示犯结所以。
故下，引文证犯。
上是律文。
若下，即戒本文。
无知及疑，皆是究竟。
若不疑及识，一向无罪，无果可趣①。
前言②无罪者，谓无不学无知，非谓无根本罪。
示体中。
以古师云：不学可忏，谓是究竟；无知不可忏，谓是方便。
故此但明无知耳。
初二句判定。
若下三句反释，谓后不疑及识既无别有果，可验前罪非是方便。
前下，遮疑，上云一向无罪，恐谓后识③都无犯故。
①无果可趣，有二义。
一云：疑之至极，是不疑；不识之至，是识。
故知疑等是因，识等是果。
而果无罪法，岂以疑等有罪，而为识等无罪方便？
若识等有果罪可趣，方便可许，今不尔故。
二云：疑、不疑敌对相反，其位齐等，各皆住果，岂更有果可趣乎！
后义顺记释。
②前言，东野：结示品类科云：不识事三句为下品，或无罪故。
济览：今谓非也，记云：前下，遮疑，上云一向无罪。
是即指今科前，何看记之疏耶？
且于品类科义无一事干于此者，谬妄一何甚耶。
③后识，东野：本迷不识，转后为识，犯根本罪，但开枝条。
济览：是亦非也，本迷不识，后为识，于犯有疑不识，何开枝条？
前文云：不识事中或无犯，谓始终无心。
乃至若不差，结根本。
记云若不差者，或约转迷，还复为识云云，是不识为识结根本也，而不明开犯枝条，知其非矣。
今云后识者，前疑及不识者，后识，故云后识。
上后不疑及识，既无别有果是也，非云本迷为识也。
问：根本，不识事三句无罪，便是六句，云何言作犯九句？
辨句法中。
上中二品，罪相自定。
下品不定，故须料简。
初问作犯立句，必约有罪。
下品无犯，不应此门。
答：若就根本唯六句，然上三句①下，不识与疑，亦有犯故。
答中。
初纵后夺。
谓若望事开，则可除之。
由兼犯结，还须具九。
①上三句，资览决：上有二义：一曰，下品句对下半句，故曰上也；一曰，指前问词，但曰上耳。
若尔，此下疑等，正是不学止犯，非是作犯，何得说为作犯九句？
答：从根本故得名。
又必由造前事，通名作犯摄也。
初难。
二犯行别，各摄所宗。
如上所通，岂非相滥？
答中，初正答。
枝必随本，从本为言。
又下，转释。
恐谓开迷，何有根本。
然虽迷忘，不结正罪，何妨造境，得名作犯。
若尔，不识事识犯，即是无罪，正应有八，不得有九？
答：如前已解，句法相从。
次难中。
若兼止犯，可如前言。
下品初句，既无枝条，理须除去。
答中，指如前者，即上相从根本之义，下云相从造事，亦得说九是也。
又解：若就可学事上，生可学迷，一向九句，莫不犯根本。
若可学事，生不可学迷，唯六句有罪，除下品。
若转想结前心兰，得有九句，并方便罪。
若迷想、就后心，唯得六句，如有主无主想，以无罪故；或九句，人非人想，后心吉罗，生罪缘故。
若兼止犯，得有八句。
相从造事，亦得说九。
次解中。
前文二局，一、单约本迷，二、定须九句。
此解反上，一、兼通转想，二、作句不定。
文分为二，初叙可学者。
此中正意，料简后九。
欲彰两位定不定别，故先示之。
不可学中，三位分别：初、约本迷、转想，对明六九。
若下，次、单就本迷后心明六九。
若据律文，后心无罪。
今取心缘罪境，义结吉罗。
若兼下，三、就后心无罪，明八九。
极为分别，不知镜不？
思之。
结告中。
初句示前委曲，次句审问学者，下二字劝思。
目视其文，耳听其说，心思其义，此为学之大端也。
文是色尘，说是声尘，义即法尘。
见闻局塞，所解粗疏；思测虚通，所得深细。
虽根性各异，而大分多然。
故劝思之，意令精考故也。
上来诸文，止为不可学中事开犯结、罪相有无，故兹辨示，文义详委，嘱累深切。
古今讲解不知自误，反谓诸文皆是顺古。
沉罔祖训，壅塞来蒙，愿速改迷，无宜谤法。
次明作持九句者。
作持中。
古师唯立可学。
今先依彼，具出可学九，至后方立不可学九。
欲使是非两异，今古双明，立破俱存，取舍无惑故也。
若从对事、法以辨，实亦应有两个九句。
但明用差别，阶降不异。
故合一九句，唯对可学以明。
今且列句，所以如上止持可学事中。
此但顺教作事，与前为异。
释中。
初科为二，初叙略。
上三句明事法句别。
但下，明略出法句。
明用别者，此明事、法异也，且如房戒尺量是事，白二是法，长衣过日是事，说净是法等。
阶降不异者，此示作句同也。
唯对可学者，彰古局也。
今下，指例。
初句标今略示。
所下，例前广释。
上二句指同。
言所以者，括前有四：一者，辨释疑不识义；二者，显罪有无多少；三者，结宗，谓不犯本罪，名为作持；四者，分品，谓三品作持等。
次此下，点异。
就中分三。
初一句：识法识犯。
中品①四句：识法疑犯，识法不识犯，疑法识犯，不识法②识犯。
下品四句：疑法疑犯，疑法不识犯，不识法疑犯，不识法不识犯。
列句中。
为图示之。
可学九句：不可学九句：前止持中，指如后者，即此所立不可学九。
则明缘法同有迷忘，法开犯结，与事不殊，以异昔人局论可学。
故戒疏云：法虽可学，迷倒忽生，佛开不犯，不同昔解。
是以律中不处分想、疑，皆非残故。
①中品，可学中品四句中，第三、四二句与上不同，若依上应云识犯疑法识犯不识法。
又戒疏中同今列，然行宗释云：中品三、四二句，与前小异，合云识犯疑法识犯不识法。
若依行宗，今文亦可改作，但今资持无别解释，是显上下无在耳。
问：作持九句，俱约造事，而有不识法三句；既不知法，岂能乞法成作持乎？
答：虽作乞成作持，亦有不识法。
戒疏八·一四云：所言疑者，疑法白二、白四，或用单白、直和，或须、不须，故曰疑也。
言不识者，谓直单白，不须白二；或须白二，不识通塞，亦是不识。
对法既尔，约犯僧残，迷、疑同此。
问：记法开犯结与事不殊，其法迷相云何？
答：不处分，处分想；未说净，已说净想等是也。
②不识法，问：乞法人必知白二、白四等用法作乞耶？
答：非谓不知则乞法不成。
故律三·六，乞法词云：大德僧听！
我某甲比丘，自乞作屋，无主自为己，我今从众僧乞，知无难、无妨处。
如是再三。
但作乞法，不知白二等，法成。
但不学人，自结不学、无知二罪耳。
不可学法迷，亦有九句，如前段后九句说之。
次论止犯，或九或八。
止犯中。
前明八、九①，即古所解；后明二九，方是今义。
①前明八九，谓于事法止犯立九句，于不学止犯立八句，古今无别，但局可学，谓之古解也。
后明二九，方是今义者，下文云若对事明，亦有两个九句是也，即通可、不可明故也。
言九句者，上品四句，有十六罪；中品四句，有八罪；下品一句，但犯根本一罪，如不乞①处分造房，但犯一僧残，由识法识犯，故无不学无知罪。
事法止犯中。
初科。
上中二品，罪数如文。
下品一句，举法显相，以明罪少，故为下也。
①不乞，如不乞法造房，但犯一僧残。
问：此犯一僧残者，止作二犯中何也？
今正在止犯科明之，知是止犯？
答：且分别止作，凡于事法可作，违教不作即止犯；身口造修，作犯也。
而此二犯，从一事生，其中止犯则一品吉，作犯则随篇轻重。
作归前位，止在此收，皆因事法，故名事法止犯也。
此止犯即教行双持犯中止犯，唯限一品吉罗。
问：若尔，何云犯一僧残耶？
答：止作二相，古来甚为难判定，今且任相承述一义。
凡不乞处分，具二犯者，不乞造房，作犯也；止不乞法，止犯也。
不乞必假作成犯，故云作犯僧残，止奉修边，但是违教吉也。
若止犯即僧残，不假造房，不乞即可结；今则不尔，必假造房犯残，故知残是作犯。
上来是理证，次引文证。
资览出五文，今且引一。
戒疏八·一二云：恐犯教制，如法无违名止持，从僧乞法名作持，故违不乞名作犯，即此违教名止犯。
谓造房故违不乞名作犯，作犯僧残，岂不明乎？
问：若尔，今钞文云何会乎？
答：凡就教行双持犯判，止作两体，可有总别二门，望因总判，则僧残亦名止犯也。
作犯僧残，全依违教之止犯成，故实虽作犯，约因且云止犯也。
若别判，则作犯僧残，止犯吉罗。
戒疏依别判，今钞从总判，故无相违。
问：不摄耳、覆他罪非止犯是提乎？
夏中不依第五律师亦尔？
答：此三单持只犯，此止犯是提罪。
上所言约双持犯，双持犯依本止持作犯，故双持犯二十六戒之止犯边通吉，不可乱。
济览云：止犯有二：一、不学，二、事法。
不学止犯通吉也。
事法又二：双持犯中止犯，一切吉；单持犯中止犯，通轻重也。
所以颠倒前句不同者，以犯门解义，罪多为上品。
犯四根本①僧残，各加不学、无知，如前列数，非多何谓？
显异中。
初征。
对前作持，顺倒别故。
以下，释所以。
中品不动，上下通倒。
文中但出上品罪多，中下渐降，则可知矣。
问：止犯既尔，作犯如何？
答：两犯是同，准须回倒。
而作顺止倒者，欲彰顺倒，皆无在故。
①四根本，疑法疑犯，疑法不识犯，不识法疑犯，不识法不识犯，已上四句，并犯根本。
言八句者，对教行不学以明，则无识法识犯下品一句。
次八句中。
此谓随对事法，心缘不解，结不学无知。
犯门解义，必须有罪，既无根本，下品不立，故唯八句。
若对事明，亦有两个九句。
谓可学迷及不可学迷。
如不说净、见犯不发，即是可学；若迷若忘，即不可学。
二九中。
初明立句。
言对事者，止犯有二：事法止犯，此约造修；不学止犯，但望昧教。
法及不学①，如上所明，故但标事。
以事例法，亦具二九；不学唯八，不通迷故。
如下，举事证成。
长衣、覆罪，故犯忘开，并通二九。
前云对事，后举说净、发露，乃是制法，由此二戒具兼事、法，故得互举。
今且依法列句，事准作之。
可学九句：不可学九句：戒疏云如昔解云止犯法中，无不可学，今言迷倒，随位皆有是也。
①法及不学，今止犯门中有二段：初唯约可学明八、九，第二即此科。
初中亦有二：初、事法止犯，具九句，此中但约法明；二、不学止犯，唯八句，此中单明不学。
故今指上两科云法及不学，上二单明可学，今科通可不可。
如此广知。
随指一戒，达之，则类通法界也。
指通中。
初句指前劝学，随下，举一类通。
问：今家句法，总有几句？
答：若对四行，止持、作犯，对事各有二九；作持止犯，并对事、法，各有二九，共四个二九。
若依戒疏，四行并通事法，则八个二九。
若以二九通对诸戒，则二百五十，戒戒皆具二九，乃至尘沙戒法，尘沙二九。
又一一戒下，事、法多别，随事随法，无非二九。
类通法界，义在于此。
二、方便趣果①者。
然造修前境，必有三时。
是以大圣随时而制，意令智士克志不为。
略如上引。
第二方便，叙意中。
初示三时，即方便、根本、成已也。
是下，显制意。
克，犹约也。
略如上者，前优劣中，引律小妄三时之文。
①方便趣果，简正：梵语沤和俱舍罗，此云善权方便，新云加行，即加功用行。
谓此方便，能趣果本，故云趣果。
何者前方便？
前方便，标问中。
通三方便，望后根本，俱名为前。
总论诸聚。
明了论中，初篇、二篇有三方便。
第三、四篇立二方便。
第五篇中，但心起身口，唯有根本，无方便。
若动身口，亦有远近方便。
律中但明成者波罗夷，不成者偷兰，亦不分轻重。
广如卷初明之。
示相中，初科。
前引了论。
五篇三位。
夷、残有三，提及提舍各二。
吉罗中有无不定。
上二句明无方便，即思心犯也。
身口字下脱思字。
若下二句，明有方便，即恶作、恶说也。
身口下多思字，可移补上。
篇聚中引云①：若但心地起，无方便；若动身口，有远近二方便。
引彼证此，字误不疑。
次引本律。
且约初、二两篇壅住者为言。
据文，但云不成，偷兰，不分轻重，一不了也；又复不明罪数多少，二不了也；亦复不分诸罪差降，三不了也。
卷初即篇聚中。
①篇聚中引云，通释：若据篇聚中，引了论疏明第五篇犯相，但心犯唯约独头出之，故彼云：若但心地起，无方便。
若动身口，有远近二方便。
记释云：初明轻吉，谓独头之心念。
若下，明重吉，二方便者，亦约起心、动色，以明次第。
今文云起身口思，即是远方便意耳。
此意未起身语已内，通名远方便，但有一品吉；此吉若望后身口，虽是方便，今约壅住意地，不遂所期者耳，是则居果头，亦无为此别成方便，故云唯有根本等。
济览：今谓疑不允当欤。
何者？
若以是为远方便，次动身口者，即是次、近二方便也。
何从生罪得立方便耶？
盖是依泥思字之错解，戒疏重缘业思二师解，亦依之也。
今通会轻重，约初篇中淫戒以明。
次科，标中。
以了论三方便，远是轻吉，次即重吉，近犯偷兰，亦不分轻重。
四分无吉，但云偷兰。
今用十诵三品偷兰，分配二篇，止取了论一吉，故云会通等也。
如初篇远吉，次中兰，近上兰；第二篇远吉，次下兰，近中兰。
寻文可见。
如内心淫意，身口未现，名远方便，此犯吉罗。
故文云：或发心作①，心念作也。
远方便中，初科。
上三句示相。
此下，断罪。
故下，引证。
发心即上方便，心念即果头罪。
①或发心作，行宗云：问：发心、心念，为同为异？
答：上是方便，期成彼事；下是果头，如恶觉、默妄、染心看女等。
②不用了论，篇聚引云：若不动身口，轻，责心即灭；若动身口者则重，对人方灭。
今约故、误，故云不用。
若尔，与单心何别？
答：律制动身口思心，名为期业。
若单心者，制限大乘。
故善见云：凡人恒缘欲境，圣人若制心戒者，无有得脱之期。
故律中，起心不动身口，但自克责，还复好心，是名不犯。
简异中。
初问。
以菩萨十业后三通制，今明心犯，大小滥故。
答中，初释。
律制身口思者，谓计度身口所作事故，此心粗著，判属身口。
心期身口，故名期业。
若下，简单心。
疏约瞥尔重缘，分之弥善。
故下，引证。
初善见中，但以小机不堪深制，且禁七支，望息粗非，即名得脱。
此文须通两宗所计。
若彼有部，定不制心，远方便罪，犹须动色。
了论空宗，通制三业，但望瞥尔，名不制心。
次引律者，即同了论，不动身口，轻，责心即灭。
今此引证单心无犯。
若据了论，明判轻吉。
况复今文，令自克责，那云不犯？
学者请试详之。
二、动身口，未到前境，名次方便，犯偷兰。
三者，临至境所，身分相交，未至犯处已来，名近方便，是重偷兰。
次、近方便，在文易见。
已下诸聚，虽轻重、多少不同，大相可准。
指例中。
上且约淫示相，三戒准同。
余篇不明，故须略指。
僧残，一吉二兰。
提下三篇①，例皆二吉。
轻重、多少不同，可见。
然残中三罪，一同初篇；提下二吉，止分远、近，远则同前，复合次、近总为一吉。
大相可准，其义如是。
①提下三篇，问：覆粗罪乃至断学止犯等，如何别二方便之相？
答：二方便者，且约动身口者。
若如覆罪，难辨二别，但作覆心是方便，至经宿方结根本堕。
若如断学止犯，起心时即结根本吉，故无方便。
若先起其审虑是方便，其决心位即为根本。
何名方便？
以上三缘，将至果处，或为七缘阻碍不成，故是根本家方便。
若无七缘，并入果本。
释名中。
即用了论成就随顺①二义释之。
初即成就义。
注指七缘，文见次科。
若下，即随顺义。
①了论成就随顺，篇聚一四·一九：前三方便，皆为成就，故名部。
若根本未成，前三可忏。
若已成就，前三逐根本，悉不可忏，此即随顺义。
记云：前释成就义。
以后果本不可顿犯，假彼相成故。
若根本下，释随顺义。
才至果罪，共成一体，无别方便。
此同四分，则异十、祇。
十诵、僧祇根本、方便并悔故。
通释云：既名成就，能成就因，所成就果，二体各别，故不成果，因罪别忏。
随顺不尔，但名成果位，果罪才成，则三因随复归一果，故不别忏。
行宗云：果由因克，是成就义；揽因归果，即随顺义。
本相如何？
谓入如毛头名淫，举离本处名盗，断其命根名杀，言章了知名妄。
如是随相已明。
若结罪之时，并揽前因，共成一果。
不同他部，因成果已，更有本时方便。
根本中。
前明根本之相，初句通问。
谓下别释：初列示四重；如下，总指诸篇。
若下，明揽因成果。
简异他宗，使无滥用。
何者后方便？
谓所造事畅决称怀，发喜前心，未思悔改，复结其罪，通得吉罗。
后方便中。
不论篇聚重轻，并制一吉，故云通也。
翻前方便二、三不同，兰、吉有异故也。
三、具缘成犯者。
三、明具缘。
标中，语含通别二种：通则遍该诸聚，名数齐均；别则随局戒条，体相各异。
凡于一犯，考以两缘，则成否历然，判断有据矣。
先明成犯意。
业不自成，成假修造。
诸缘和具，方结罪福。
必片乖阻，拥结方便。
故律中犯相，并托因缘，为罪居六聚，忏法又别。
不同化教，但论成业，结犯已外，无论违制。
叙由中。
初标示。
业下，正叙为二，初明作业成否。
上明缘具成业。
必下，明缘缺不成。
罪即恶业，福即善业。
此论成犯①，正明罪业，但缘构义同，故兹通示。
故下，次明化制不同，初叙制教。
上二句指律制因缘，则总通别。
或可二缘不出心、境，因即是心，缘即是境。
为下二句显所以②，即为二别：上句明制科楷定，下句显六忏不互。
不下，次简化教。
彼明造业，亦是缘成③，但不局名数，故为异耳。
对上二别，反为二通：一者④，罪通十业；二者⑤，忏通三世⑥。
①此论成犯，意云：文明善恶二业，今正但明罪业，缘构义同，故罪福通示。
②显所以，谓律制成根本，必由具缘；若有阙一缘，唯成方便，方便即兰、吉二聚。
诸缘和具，即成根本也。
方便、根本，忏法各殊，所以是由缘具不具有成不。
③亦是缘成，瑜伽对法等立事、想、欲乐、烦恼、方便究竟之五支。
具足者，圆满业道；若不具足，不成业道。
故云亦等。
④一者，若依制忏，但牒所犯戒种悔之；化则不尔，通牒十业悔之。
或可制罪局身语，业罪通十业。
济览：后义可也，反上罪局六聚故。
⑤二者，制局现在，但悔受戒已去所犯故；业通三世，通悔无始已来所犯故。
问：未来非未生，化教如何忏之？
答：如有人欲作如是恶事，若不改悔，其心相续，便生未来非。
若能改悔，其恶即灭。
岂非忏未来非耶？
⑥忏通三世，问：未来世罪未生，化教中岂忏未起罪乎？
答：过现之罪，能招来报，如八难罪忏，彼亦同忏未来罪。
问：招来报，制亦可尔？
答：违制虽消，业报不除。
又约理忏，如经所谓如是罪障本来空，三世之中无所得。
今依诸戒，通别二缘。
别具犯相，已如前随戒释讫。
有人通立五缘，用解诸戒者，非无此义，后进未知。
今立通缘，遍该六聚，七种不同。
次科，通叙中。
初、总标，依诸戒者，二缘并出律文戒本故。
别下，二、别示。
初指别缘。
有下，立通缘。
先示古立。
非无此义者，示有可取，不尽非故。
后进未知者，彰其所失，未尽善故。
谓人多承用，曾未思审，用今对校，方显是非。
今下，次标今立。
考下七缘，自有通局。
如命、梵二难不开夷、残，又下三篇不开性戒，何须此缘？
然今对别，大约为言，故云遍六聚也。
一、是五众出家人。
简余十三难等，受戒不得，无罪可作。
或是五众，而造境未果，或自命终，或为他杀，或舍本戒，邪见，二形生等，并非五众。
业思乃畅，无戒可违。
第一缘中。
初句标缘。
以大小虽殊，尘沙遍发，故通五众，异上古师。
余文简滥。
初简非众。
或是下，简是众。
文列五相，即是四舍。
并下，总结。
业思畅者，除命终、他杀，余三种也。
二、虽受五众戒，而为重病，癫狂痴乱、痛恼所缠，虽作前事，并无有过。
若心了知是比丘者，随前所犯。
二中。
重病，即通标。
颠下二句，别显两相。
若下，正示缘相。
显上重病，皆不了知。
三、期心①当境。
非谓对境之时，或有迷谬，境有错误，或无记、余缘，或睡眠不觉，并不正犯。
若先作方便，后随心三性，并结。
第三，初科。
初标缘。
非下，示相，又二。
初遮简。
文列对境四种无心，律文所开，据无方便。
恐人妄谓一向无犯，故云非谓等。
若下，显正。
谓后对境，虽入余心，由先方便，即心当境，故皆结犯。
如随相中，漏、触、饮酒等，及前通塞教人、自业，戒疏沙弥任运②等类然。
此缘所立，正取期心，但始终相当，于义易晓，所以唯明后心无记耳。
①三、期心，问：不论迷谬、错误、无记余缘，若先作方便，后随三性并结。
若尔，上文人非人想，结前心兰。
前心者，杀人方便心。
若尔，要心与本境相当，何不犯重？
又上有无心门中，方便、成已有心，根本无心，除淫，余三重兰、吉。
云云。
有心者，即是犯心，若方便有心者，根本纵无心，期心当境，何不犯根本？
思之。
上转想故。
有云转想结兰，及根本无心无本罪者，凡方便有二别：初人作人想，纵起杀心，未起身口意杀业，正起业时，转作非人解，故不犯正；今文云犯正，是方便位起身口业，谓安杀具、设坑陷，或口教敕等，后时命断，三性心位，任运结正。
当知唯方便有二别矣。
又如自加刀杖近因等起已，尚人想不转，正刀轮加彼刹那，作非、畜想，尚是夷罪。
若近因等起已前，作非、畜心，结兰，为非、畜起心业故。
济览：此答未稳乎！
谓如人非人想兰，必约次近二方便，远方便并吉，故次近二方便，即动身口也。
若如此答者，何不结重夷乎？
故知非矣。
今谓此期心当境成根本者，前或安杀具，或设坑陷，而入无记余心，后时命断者，前作方便之与本期境相称，故并成犯也。
后无记余心等，并不干其杀事故。
又如人非人想兰，唯约一时也，谓一时心必干其事，而心境不称，故唯前作方便也。
②沙弥任运，疏五·三六：若沙弥时遣人盗、杀，称己感圣，后受具戒，所遣业成，三性之中，任运而犯三波罗夷。
由彼异缘，成我身口无作业故。
受戒未竟，所教事成，即是边罪，不感戒故。
若受戒欲竟，所教事成，则罪戒俱得。
以善恶二因，势力相资，俱得成故。
十诵、伽论：若先作杀母方便已，自眠时母死，是无记心，得逆及重。
阿罗汉无记犯①戒，若睡，觉即悔过。
凡夫须准②。
智论③：阿罗汉不为梦眠，但为四大，故少时息耳。
引证中。
初明先期后犯，文据无疑。
逆重即业、制二俱犯也。
阿下，引圣例凡。
然罗汉梦犯，本非方便，但取无记有犯，例成上义，故云凡夫须准也。
智论转释疑情，以无学结使④已尽，无睡眠故。
准遗教论⑤有三种睡眠：一、从食起，二、从时节起，三、从心起。
罗汉有上二，凡夫通三种。
四五两缘，不通诸戒，先须料简。
初对上二篇，唯淫怨逼时开命难，余并无开，梵难一切不开。
次就下三篇，一切性戒俱不开。
三、就遮戒，非下三句所收者，亦复不开。
如三十，开二戒；九十，二十八戒；众学，二十六戒。
如下引配。
①阿罗汉无记犯，简正：如长衣忘说净，数数、别众食、不白入聚落，未睡遣未受具人出房，睡后偷入，觉已即悔过。
伽论云若阿罗汉犯戒，一切皆无记心犯。
云何无记心犯戒？
若阿罗汉眠已，有人举著高床上，或女人盗入房宿等。
②凡夫须准，准罗汉觉悔也罗汉无记犯者，资览曰：误犯也。
问：无学误犯，用忏悔乎？
答：有二义。
一云，既言悔过，故知须忏，此即误犯责心悔也。
二云，不须忏，今罗汉误犯者，且约无记作事故云犯戒，然实无违制罪。
凡于误犯须责心悔者，由悔第五篇犯。
于第五篇，若纵放人烦恼放逸，所作犯本罪也，若谨护人，无过。
今无学圣者，结使皆尽，何有犯过？
如摩诃迦叶闻琴舞，未闻悔忏。
准此以知，无学误犯，不须忏也。
问：若尔者，今钞明言悔过者？
答：睡觉后心悔前非，故云悔过，非谓必须忏悔词句。
问：有学圣者，犯第五篇须忏悔乎？
答：准智论并四分律等，阿难尊者结集时，长跪合掌，对迦叶悔七吉罗，故知有学圣者，犯吉之时，须对首忏。
③智论，彼云：阿罗汉非为安稳著乐故眠，但受四大身，法应有食、息、眠、觉，是故少许时息，名为眠，不为梦眠故。
④无学结使，资览：问：睡眠是不定心所，是非烦恼，何云结使等乎？
虽不关结使，而依烦恼势力，所起五盖，故云结使。
智论：睡眠者有二：一者眠而后梦，二者眠而不梦。
资览：罗汉不为梦眠者，当论第二也。
简正：目食为眠，神游曰梦。
⑤遗教论，住法记曰：从食起者，饱醉困闷故；从时起者，夜暗昏冥故；从心起者，耽乐无时故。
前二从他缘生，是身患也。
后一从烦恼起，是心惑也。
凡夫、学人，具有三种。
无学圣人，若依身在，故有前二；已断五盖，则无第三。
四、无命难。
谓为怨贼、非人、恶兽断命缘者，得犯前戒。
四中，初文。
标释可解。
若是性戒，一向不开，岂得杀他、诳他而自活命？
唯淫一戒，开与境合，三时无染，以不损境。
余则唯制。
文云：我为诸弟子结戒已，宁死不犯。
次科，性戒中。
初正明，又二。
初总示性重。
且举杀、妄，显无开理。
唯下，别简淫戒，三时无染者，虽开还制，异遮戒故。
不损境者，出开所以，简异余重，一向无开。
文下，引证，即初戒释同戒文。
我为者，辟大慈门①也。
结戒者，授秘方也。
宁死不犯，劝令守护，甚于命也。
此证性恶不开命难，据本文意，则通一切。
①辟大慈门，十住婆沙云：修多罗依十力等流说，毗尼依大慈等流说，阿毗昙依无畏等流说。
若论遮戒，有开不开。
道力既成，至死不毁，如草系、海版等例。
余志弱者，命、梵二难，开下三篇。
以上二篇是梵行本故。
遮中。
初总示。
道下，别释，初释上根不开。
非教不开，但上根之士，重法轻生，护遮同性故也。
草系者，彼论第二云：昔有诸比丘旷野中行，为贼剥衣。
贼惧比丘往告聚落，即以草系之。
诸比丘护戒，不敢挽绝。
中有老比丘，语诸年少云：汝等善听！
人命短促，如河驶流，设处天堂，不久磨灭，况人间命而可保乎？
既云不久，云何为命而毁禁戒？
海版者，论云：昔有诸比丘，与估客入海采宝，船坏时，一年少捉一板，上座不得板，将没水中。
上座语年少言：汝不忆佛制当敬上座？
年少思惟，如来实有斯语。
乃说偈云：为顺佛语故，奉板遗身命。
若不为难事，终不获难果。
便即舍板。
时海神感其精诚，接置岸上。
论文缘广，此略提名，不复具引，故云等也。
余下，明中下根通开。
兼梵难者，探示后开，并下根故。
又复应知，此明开不开②者，即约机大判。
后就下根，自有开不开者，乃约教细分。
①大庄严论，十五卷，马鸣造，罗什译。
草系缘，三，初纸；海板缘，三，五纸。
②此明开不开，意云：今科说于下篇遮戒，上根不开，下根通开者，是约大判。
何者？
据下科中，虽下根者，非一切开，但于遮中三句所摄者开之，自余不开。
是则次科别就下根明，亦自有开不开也，是约细分。
五、无梵行难。
谓若有童女、寡妇、伏藏，水陆多细虫，同住多恶伴，如此之事，并是犯缘。
文云：若在此住，必为我净行作留难，佛言：即以此事去。
五中，初科标名显相。
妇女是淫缘，伏藏是盗缘，虫即杀缘，恶伴是破众戒缘。
文下，引证。
即安居中文，彼开破夏直去无罪故。
准此以言，对下三篇，体是威仪。
不开性戒。
就遮戒中，或是遮恶，或是事轻，或以轻遮重。
若不开者，反上可知。
次科，总判中。
初、简上二篇。
不下，次、简性戒。
就下，三、简遮戒。
文列三句，今引律文开者，以义分对。
言遮恶者，谓事非极恶，遮讥而制。
言事轻者。
言以轻遮重，谓恐临重境，预防轻过。
如上三句无非过轻，故开二难。
不开反上者，或虽遮恶，而事重故。
如掘、坏、畜、捉、贩、贸、背、别、非、残、足、索、不受等例。
或虽过轻，而无开理，如三十中求、畜、制造诸衣戒等。
及九十中，水、击、怖、半、疑恼、减年、诸衣过量之类，本无命、梵陵逼之义，何有开者？
请以诸意，细寻注戒，更自攻讨。
①九十中，辄教尼、露敷、覆屋三戒，勘律文无命梵二难，开文何列之乎？
答：有人云：辄教尼，彼戒下依难缘开尼不请教授，翻知僧有难开。
次露敷戒，据下覆处敷戒，既有难开，此可例故。
次覆屋戒，第三节竟，欲去见闻，遇难不能，理可开故。
问：众学戒中，二十余戒云云，何乎？
答：按注戒本有出二难开者若干，谓覆头二戒、顾视二戒、静默二戒、等食、挑钵、系钵、大抟、张口、含食、颊食、佛塔宿、藏财、安佛，已上诸戒，具出难开。
次自八十六至九十二，七戒难开，指同安佛戒，通开可知。
次上树、杖囊，亦出难开，都合二十六戒也。
东野云：此中异语、强敷、牵出、驱他、覆罪、二随举，此等戒疏中云性戒，记亦随释，而今何言遮戒？
答：彼判性戒，就三性中约其性恶；今此简遮性，就事重轻，所以不同。
毗尼母①云犯罪有三，一、缘，二、制，三、重制。
一缓一急，三处决断②，是名律师。
次引论证开不开意。
缓急随宜，故非一概。
缘即缘起，如淫戒须提那。
制即本制，如云犯不净行。
重制，后因比丘淫畜，复更前制，如云乃至共畜生。
制必摄护为急，开为时缘名缓。
一一戒下，皆具此义。
如序广引。
①毗尼母，记一·四四：彼论第七明犯罪有三种：一、初犯缘，二、因犯故制，三、重制。
于重制中，又有二种因缘：一者，急；二者，缓。
急谓乃至共畜生，与人同犯；缓即听舍道还家行淫，后若乐道，还听出家受具。
②三处决断，简正：一、缘起，二、戒本，三、广解。
是证前性戒不开是急，遮戒即开是缓，无难不开又急。
如是决断，是名律师。
六、称本境。
谓非道作道想，无主物有主想，非人人想，如是各非本期，为异境来差，罪住方便也。
六中。
初标缘。
谓下，释相。
文举三戒，境差方便，反显不差，方成究竟。
此与第三，似同而别①，比之可见。
①似同而别，简正：前约想心差，此约前境差也。
若称本境，通犯一切戒。
不称本境，则通不犯根本，但有阙缘兰、吉。
通释：今明心境相当，若境差非本罪。
前明想差亦犯，期心当本境故，不论心之三性，通犯根本。
济览：今但于一时明心境相当，前前时作方便，于后时成，后时虽无记余念，方便与境不差，故亦名心境相当。
前约异时，此约一时，是为异也。
东野云：第三期心，或契当境，或入无记，并成违犯。
此约所缘境差不契，故不同也。
济览：今谓非也，已称本境，何云不契本境乎？
且不契本境，只住方便，不成究竟，何为成犯通缘？
诚孟浪也。
七、进趣正果。
若住，即成方便，相有四分：由法隔故为方便。
一切诸谏戒①，初白竟舍，遂谏故止，不成果用。
懈怠息。
欲造前事，缘坏离阻，或复强盛不可侵陵，停废本心。
好心息。
谓将造过，忽忆受体，恐污愿求，对治防遏，令恶不续故也。
心疑故息。
不同想心，以至果故。
今此疑者，起心当人，疑是非人，疑心不决，恐杀非人，遂即停止故也。
七中。
初标缘。
若下，反释四义，以通诸戒。
初总示。
一下，别释。
前二事隔，后二心止。
又初三好心，余非好心。
二中，缘坏离阻，谓缘差也。
疏云：如欲②杀、盗，往逢异人，或恐有事，或要期未遂，或刀杖毁坏。
言强盛者，疏名境强，如行杀、盗，反遭加害等。
①一切诸谏戒，皆白四，如残中，白前舍吉，白竟兰，白及一羯磨竟二兰，二羯磨竟三兰，三羯磨竟根本。
三羯磨未竟，通皆方便。
②疏云如欲，行宗：列相有四：一、非本所期，二、虑他所获，三、杀具有阙，四、如不见前境等。
上所列诸通缘。
又随戒中取别缘，两明二犯，得知因果、轻重、犯不犯相，方得入忏法。
不须通漫，悔罪不出。
总结中。
初令依用。
谓须两缘，可决犯忏。
不下，止滥。
四、境想不同①五门：一、须制意；二、泛明境界；三、有无；四、定互多少；五、解轻重。
①境想不同，境即所持犯境，想谓能持犯心。
想谓缘境界之心想，有多别，故云分别，或不同也。
言制意者。
若不制境想，则犯罪浟漫，轻重不分，有无莫显。
故诸戒末，佛并具张。
纵有缺文，但多是略耳。
第四制意中。
初叙须意。
浟亦是漫。
境想五句，初句皆重，后四俱轻。
又第三一句，有罪则出，无罪则除。
轻重有无，对文可释。
故下，指所出。
上二句示其通具，下二句点其所缺。
委辨如后。
二、明犯境。
位阶且五：一、内报，二、外事，三、约法，四、对时，五、约罪。
次门五阶。
篇聚境想，数过尘沙，五位总收，罄无不尽矣。
又复，此五不出二境，初总有情，四开非情。
四中，二、四并世法，五即制教，第三兼二，对下自明。
内报六位，从宽至狭①，别对诸戒。
简练精详，在此而已。
人不见之，但云万境，不知何境，境作何相。
况复自有一境通多戒，如情中尼女，非情衣食等；自有一戒而摄多境，如盗及漏失，通情非情等；自有一戒摄一境，如外道食、入王宫、牙角、兜罗之类是。
且举一条，诸余例显。
用前三句②照会诸戒，通局之相，如指诸掌。
①从宽至狭，初、通对四趣解；二、但局人趣，道俗分别；三、但局道，内外分别；四、但局内道，大小分别；五、局大，形报分别；六、约形报，色心分别。
即从宽至狭可见。
②用前三句，一、自有一境通多戒，二、自有一戒而摄多境，三、自有一戒摄一境。
言内报者，谓人、天、非、畜。
若四境齐犯，谓如初戒。
或各升降，如盗、杀等。
初四境中。
初句示境，即是六趣，或总三趣。
若下，且对初篇。
四境无论男女，人中不简道俗大小内外，初戒齐犯可知。
余三戒，人境同夷，非人并兰，畜则杀提，盗妄俱吉，故云升降也。
又如摩触、媒、粗，对趣差别，寻前随相。
又就人中，道俗分别。
俗者，如贩卖、食家有宝等。
道者，如谤、覆、说、打、搏、疑、藏等。
通道俗者，如二宿、淫、触、二粗语等。
道俗中，三位。
初、唯对俗。
等取乞衣、增价、忽切、乞绵、乞缕、劝织、为女说法、学家过受之类。
二、唯局道。
谤收无根、假根及残三戒①，覆粗罪，说粗罪，打比丘，搏比丘，疑恼，藏衣钵。
等取夺衣、嫌骂知事、别众、劝足、击擽、驱出聚等。
三、通二者。
与女宿通尼女。
与未具宿及二粗语，并通白衣及下三众，淫、触可解。
或有境通而制别者，如屏露坐②、同道行，尼、女各戒是。
①及残三戒，资览：单提中第八十无根僧残谤戒也，合上僧残二法，故云及三戒。
通释：直残中二谤，后破僧违谏戒、助破僧违谏戒、恶性拒僧违谏戒，此三戒局道，故曰及三戒欤。
济览：今按览解可也，今记指谤所收戒，故且无根、假根并残也，何别三戒指残乎？
知其非矣。
②屏露坐，屏露中，尼坐第三人通道男女，女座必局男子。
又期行戒，多尼一比丘开之。
女不尔，多女多比丘并不开，有此不同，故尼女别戒制。
然于道中内外，外局衣食①，内如毁、两。
内外中。
外即外道自手与食。
唯此一戒，故云局也。
内即内众，毁訾、两舌，并对比丘。
①衣食，钞批：僧自手与外道食犯提，尼自手与外道衣食俱提。
戒疏吉者，兼制。
济览云：问：戒本自手与食云云，何今云通衣乎？
答：戒疏云与衣吉罗，故今通举之。
又内中通大小，大如谤、夺，小谓减年。
大小中。
谤、夺，如上。
小中，更兼随摈沙弥。
又具中形报。
随顺之提，局是比丘。
同路、乘船、作衣、赞食，事专尼众。
如谤、覆、说，义该两众。
余通可知。
形报中三。
初、局比丘。
随顺，即随举比丘。
且举一戒，余者同上。
二、局尼众，同路即期行，余名自显，更加与衣、浣染衣、毛等。
三、通两众，二粗，僧尼皆提。
又形报中，色心分别。
如淫唯色，死尸犯故。
文言道，道想，此通四趣。
漏失同然，境仍是宽。
自有约心为境，如观、许等想，染心衣食。
色心中。
初明色者，淫尸既犯，不必假心。
文下，引证。
即淫戒境想初句，谓但是正道，不问死活。
四趣，合作四境，觉、睡、未坏、少坏。
淫通四趣，已见初科，此中所明，在文不贯。
漏失同者，亦色为境。
淫唯内色，漏总六境，内、外、中间、水、风、空处。
今就内色以论，四境、多分坏、白骨间，皆漏失境，故云仍宽。
若据摩触，亦通四女，触尸亦残，理同淫判。
自下，次明心中。
观即发诤戒，望僧能观心成犯。
许即回僧物，望施心成犯。
染心衣食即尼受染心男子衣食，犯残，取彼染心为境。
大略须知，更不具分。
结示中。
上句结前，下句示略。
二、外事中。
如掘地、草木、不受、残宿、劝足①、酒等，亦可长衣钵类。
通内外者，如盗、夺、虫水等。
外事中。
草木即坏生及草上便唾。
又钱宝等物，畜、贸、盗、捉，成犯；又水为境，如水中戏、大小便；火谓然火；又水、风、空，盗、漏皆犯。
不受等，九十及众学等诸食戒，并食为境。
又食局正食者，如足、别、背，余通正、不正。
或局时药，过受、索美食是；局七日者，畜长药是；局尽形②者，四月药是；通四药者，即不受、非时等。
长衣钵、二离、月望、急施等，据事兼时，且从物论，故云亦可也。
此应更收毛、绵、乞求等诸戒。
若约四事，衣药如上。
房如二房、覆屋、牵出、安像等；卧具，二敷、兜绵之类。
上明单外境。
通下，明兼二境。
盗兼主、物，夺衣连比丘，虫水即二物。
取衣、作衣、浣打等，皆可准说。
①劝足，资览：通内外，何但云外事乎？
答：且依一边，故云外事，实通内外也，例如盗戒。
钞文云通内外者，如盗，然记释又钱宝等物，畜、贸、盗、捉，成犯，亦局外事云盗。
劝足食，准例可解。
②局尽形，资览：戒疏一四·八云：初药请者，如十诵云，过受四月时药者提，七日、终身亦提，非时药吉。
记云：以今戒本，不明时药，故引彼证，今犯通于四药。
问：证成今犯通于四药，解释镜然，今记云局尽形，相违云何？
答：两处相违，谅难会通。
且按本律第十五，此戒缘起曰我等须如是如是药，不明药体。
虽然，既云请药，故知非常时药。
律明受请，都无受药词，今既云请药，故非时食也。
又云四月，岂七日药乎？
又云六群求难得药故制，宁非时浆耶？
故知且由尽形制之。
故今记局尽形之言，专依本律，然不言余三药不犯。
故准十诵明文云通于四药，若行事时，以疏为定。
三、法者有四：一、自所称①作，媒、粗语、二妄、毁呰等；二、他所作法，处分、诸谏等；三、是治法②，谓随举等；四、法相道理，谓十八法等。
约法中，四。
初中，等取两舌、口绮、讥教尼、拒劝、发诤等。
二中，僧谏有五，残四提一，及与屏谏。
第三，更收摈沙弥，灭诤中，自言、觅罪，亦可说也。
第四，十八法，即破僧犯境，更兼同诵③、五六语，及众学诸说法等。
①自所称，资览：以自称说为境也。
他所作法，资览：以他所作法为境，故云他等。
以他不作法为境，止犯罪故。
僧谏有五。
残四：初、破僧违谏戒，二、助破僧违谏戒，三、污家摈谤违谏戒，四、恶性拒僧违谏戒。
提一：说欲不障道违僧谏戒。
屏谏：不受谏戒。
此诸谏者，以他作法为境也。
三治法：随举比丘戒，随摈沙弥戒，毗尼。
觅罪者，罪处所毗尼，以白四治罚。
法相道理：于法立名数，故云法相，谓立九邪九正以论是非，故云法相；道理者，谓邪正道理也，谓十八法即破僧犯境。
四分四三，调达九邪破佛九正，共十八法，委细出名句。
记文三七页三行，同诵者，未具同诵戒，五六语者，与女人说法戒，及众学说法者，从八十八至九十二，又从九十六及终。
②三是治法，问：此他作法，何不属第二？
答：此自亦预能秉，不同上一向为所为人。
③同诵，问：已下法何不属上自所称？
答：此亦虽假自发言，而此约佛所说法相上。
只自臆说，故不同。
四、约时者。
如日暮、非时、夏岁、二三宿，残宿、内宿，明相决了等。
约时中。
教尼、日暮、非时食、夏岁不安居，尼提、僧吉，制出律中。
有以岁为减年①，非也。
以人年岁，非时境故。
二三宿②，或同未具，或在军中。
残、内二宿言明相者，示犯分齐。
及二入聚，又长、望、二离、减六年、求雨衣、洗浴等。
①有以岁为减年，会正：夏时不安居，未满二十岁与受大戒。
资览：会正夏岁为二岁也。
②二三宿，资览：有二义。
一、二个三宿，所以记出两戒。
又简正曰：三宿者，与未受具人过三宿，军中过三宿。
故知二个三宿。
二、云二宿三宿，言通两戒，故今记双举两戒，非谓二个三宿。
问：未具同宿戒，有本制缘开二，故云二三宿犹可尔。
军中宿戒无本制缘开别，何云二三宿乎？
答：开二宿制三宿，彼此并同，故云二三宿，有何失焉？
第五，约罪者。
覆、说之类等。
约罪中。
类取覆藏①、默妄。
①类取覆藏者，资览：钞覆他粗罪，记覆藏自覆吉罗，不可相滥。
今案：类取覆藏为记文，今会本卷二七·三七页，一一行。
三、明有无者。
第三门，标中。
以律诸戒，出没不定，故须辨之。
然今学者，不看本律，臆度暗指，错谬妄说，都迷此门始终文意。
今为具引律中句法，然后寻文，涣然冰释。
勿谓繁费。
深愍后学，事不已也。
初篇四戒有五重：①粗语戒，资览：准律文，粗语有五句，今除第三句者，传写误欤。
即下记云媒、粗并人想五句故云云。
通释：考律文，粗语想疑，但出四句，人女想，戒本及调部中俱出五句，戒本三·三；调部五七·四。
②发诤戒，第三句不犯故阙，戒疏一五·四四：就不犯中，若观作不观想者，观谓深达药病起灭之方。
今发诤者，不知如法灭，谓非法灭，所以辄发之，无犯也。
又资持云：僧如法观断，想谓不善观。
约僧律本，合二十六戒中有，余者略无。
谓初四戒，二篇六戒，三十中一戒，九十中十五戒。
对有三十五，谓二房含七，盗、媒、粗、坏生，各有二重故也。
准文中。
初科，单对合数，并见图中。
准下明无，还用五位显有：一、内报有，二、外事，三、约法，四、约时，五、约罪。
尼中非无，且削略之。
已如初述。
次科。
初句显具，示同僧故。
次句指略，明非用故。
如初述者，指前制意，义具文略故也。
若据尼戒本，对僧二十六，除九戒，即淫①、粗语、叹身、二房、赞食、日暮、足食、劝足。
余十七戒，并染心衣食，并具出境想。
①即淫，资览，问：淫戒僧尼同犯，何不出境想乎？
答：淫虽僧尼同犯，僧所对境有女三男二别，尼所对但男一道，故律文尼戒下广解释之，然不出境想。
粗语、叹身、二房，戒疏曰：二粗语僧重尼轻。
二房亦尔。
记云：二粗尼轻，但犯兰。
二房尼兰同上。
赞食，行宗：食尼赞食，僧提尼吉。
日暮，僧正制提，尼兼制吉。
足食、劝足，疏作不同戒耳。
又背请、足食，戒本中并云尼吉。
染心衣食，尼残中第八，染心男从彼衣食戒。
次言无者，通对前五。
明无中。
除前戒外，自余二百二十四戒，律并不出，故准前五境，辨其所以。
无有二种：义不可立，名理无；事必须具，名略无。
理无①又二：一、犯境通遍，理不须立，如漏失是；二、对戒境别，理不可立，如淫、盗②无法想是。
略无③亦二：通理略者，名或略无，如漏失戒；一向略者，名定略无，如谤、夺等。
准此理无，亦应有二：一、或理无，即漏失④；二、定理无，如余戒无罪想。
如是先分，入文易见。
①理无，一、或理无，如漏失等，二、定理无，如淫盗无法想。
②如淫盗，通释：淫道境，盗境，人以二粗等法为境无理。
③略无，一、或略无，如漏失等；二、定略无，如谤、夺等。
④漏失，问：如漏失通在或理无或略无中说，如何分异？
答：若约能犯心时想疑不同故或略无，若约所犯境时或理无。
犯境通遍，故一戒通理、略，故云或也。
一、内报无者。
或是理无，如漏失戒，触缘斯犯，何须境想以阶犯位？
或可略无，以道想若疑，但得兰罪，故条部律云非道想，不疑，残，故知是略。
二、定略无，如谤、夺、两舌、毁呰、嫌骂等，局此境犯，应有境想，文无者略。
内报中。
初标。
或下，释，又为二。
初，明理、略无。
理无可会。
略无中，先准淫戒后二句为例，即非道道想及疑，在淫为境差，漏失即想差，反例须有。
后引条部①明文为证，谓非道作非道想不疑，即是漏失心境相当，故知必有想疑等句。
准疏，上是古解②，下即今义。
疏中不取，此犹双存。
二、定略无。
可解。
①条部，文云：时有比丘忆想于大小便中间，弄失不净，疑。
佛言：若作道想，若疑，偷兰遮。
若非道想，不疑，僧伽婆尸沙。
若准此强作句者，应云：非道非道想，残；非道非道疑，兰；非道道想，兰；道非道想，夷；道道疑，夷。
通释云：但初一句属漏失戒，余四句还属淫戒，是则通有无，宜哉亘理略二义。
②准疏上是古解，戒疏六·二二淫戒云：有人云：一切过境皆重，则无境想，如漏失者。
今解不然，境虽通犯，染起由心。
如律·调部故知无者，但是略耳。
二、外事略无，如屏、露二敷，露然、藏衣等。
外事及时①，唯一略无，法罪兼二无。
或可上二局约当境，望余戒不通，皆有理无。
如淫、触等，不对敷具，不限时节。
准如罪中，并通此说。
①外事及时，初依钞现文判，或下记家义判，谓约当境，四科皆略无；望余戒不通，四科皆理无。
如淫、触等不可对二敷作句等，外事中理无；又不限时节等，时中理无也。
如不对法，法中理无；如不对罪，罪中理无。
三、法中理无，以无所对法故，如杀、盗等。
言略无者，如大小二妄，及谏、随举等。
如僧祇二随，咸有境想，故尔。
媒、粗等反此，故有法想。
亦可观作观想，谏作谏想，非法等并是理有略无也。
法中。
初、示理无。
言下，辨略无，初列诸戒。
二妄即自称法，谏是他作法，随举即治法。
如下，例证。
初引僧祇，别证随举。
彼文，随举比丘戒有四句：一、举作不举想，无罪；二、不举作举想，吉；三、举作举想，提；四、不举不举想，无罪。
随顺沙弥四句同上。
次引媒、粗，反例二妄①。
由同有语法，而二妄皆无，媒、粗独有，故云反此。
后引发诤，别例诸谏。
由僧断诤，类同设谏，断诤既具，谏亦须有。
非法等示谏作句也，以谏通如、非，交络互历，应云：如法如法想，残；如法如法疑，兰；如法非法想，兰。
下二可知。
①反例二妄，大妄者，过人法过人法想，夷；疑，兰。
不过人法想或不犯欤。
不过人法过人法想，兰；不过人法不过人法疑，兰。
小妄者，妄语妄语想，提；疑，吉；不妄语想，不犯；不妄语妄语想，吉；不妄语不妄语疑，吉。
时者，如洗浴、二入聚落，亦是略无。
时中。
洗浴，即半月浴过也。
罪略无者，如尼覆戒①。
余戒理无，以不对罪故。
罪中。
上明略无，以戒本中，唯覆、说二戒，对罪为境；僧戒皆有，故取尼覆明无。
①尼覆戒，简正：尼覆他重罪得重，唯此一戒有，余理无，以不对罪故。
问：何故但举尼覆戒，不约僧耶？
答：本谓尼覆罪无境想，故偏举之。
若僧覆戒，文中自有，何劳更述？
资览：今记释不明，准简正解之。
第四，多少者。
境想之法，或四或五。
恐人未练，且依杀戒，立相列之。
初句，人作人想；二、人非人疑；三、人非人想；四、非人人想；五、非人人疑。
五句如此。
所以多少者，但由第三人非人想，此一不定，故或四或五。
第四门。
叙由中，三。
初、叙立门意。
即前图中，四、五不定，须辨所以，使通教意。
且下，列示句法。
且约一戒示其相状，比前律句，小有不同。
前第二云人作人疑，第五非人非人疑。
或恐疑涉两境①，故此易之；或不见律，传误写错。
请以诸戒句法比之，皆无异辙。
虽通上释，从律为正。
第五注云双阙者，非人是境阙，疑即心阙。
所下，示多少所以。
①两境，如律人作人疑，即人非人疑也，为人疑者，必具非人疑故。
非人人疑亦尔也。
故云涉两境也。
所以尔者？
次简辨中，征意。
乃推第三不定所以，不可滥上①。
故下古今两解，皆为评此第三一句。
自余四句，一向永定，故不在言。
①不可滥上，次上征云所以多少者，总征四句五句多少也。
今征，别征第三句有无不同也，故云不可滥上。
昔解：若轻重相对，定有第三，故即成五。
如淫戒，转想及迷，并得夷、兰。
若杀、妄、摩触、二粗语等，转想，兰、吉；本迷，亦吉。
故须第三，以成五阶。
昔解①中。
彼立二义，总判诸戒。
初、约转想、本迷俱有罪者，名轻重相对。
重谓转想，轻即本迷。
二取转想有罪，本迷无罪者，名犯不犯相对。
犯谓转想，不犯即本迷。
初轻重中，初标二门。
如下，收诸戒。
淫戒转、迷并夷、兰者，从境制故俱夷，非道想边俱兰。
准淫无轻重。
酒戒亦尔，转、迷俱提。
二粗即粗语、叹身，等取媒嫁。
杀等六戒，并缘非人，皆有轻重，转想兰、吉是重，本迷唯吉即轻。
故下，结示定五。
此门兼上淫、酒，总收八戒④。
①昔解，已下三行另三字，合在前记后，是当科玄谈故。
东野谓：未必尔。
②媒、粗并人想，媒、粗二戒，各有约法、约人二重句法。
若约法时，本迷唯四；若约人时，转迷俱五。
③前心兰，如是人欲杀，往至彼处，正杀时转作非人想，前心人想是兰，后心非人想吉。
若约本迷，但结后心吉，无前心兰。
残中诸罪准之。
提、兰已下，前后心皆吉。
④八戒，此门八戒，二境俱缘罪境，故本迷亦五。
于中酒一，依义断本迷无罪，转想有罪，可归于次犯不犯，今依教定，故入定五。
若犯不犯二境相对，不处分、盗等是也。
盗戒即四，不处分具五。
五谓转想，有前心兰故；四约本迷，二境全无罪故。
犯不犯中。
初标示。
不处等者，二房七重，掘地、坏生二重，日暮、非时、媒嫁法想，此等诸戒，律中并约转想前心有罪，故有五句，则名为犯；若约本迷，始终无罪，止有四句，则为不犯。
盗戒二重、粗语法想、回僧物、二粗罪、二虫水、尼赞食、足、劝、残、宿、不受、发诤，此等律据本迷无罪，止出四句，名不犯；若据转想，须有五句。
盗下，显相。
略举二戒，余皆例准。
初盗戒注中，即示律文不出之句，以非罪缘，本迷无罪，故无此句。
次不处分注，显律本现有之句，转想前心有方便罪，故立此句。
五下，释成。
可解。
二境①者，本主无心，无主无过。
此门总收二十戒②。
①二境，一、所迷本境，二、能迷异境。
初境无罪者，于彼本境有主物一念无盗心故；后境无罪者，迷心所缘无主物故。
②收二十戒，凡律出句法者，有二十六戒。
于中杀、妄、触、媒、淫、酒六戒，转迷俱定五，故不通犯不犯门或四五；自余二十戒，今门所摄；于中媒及二粗三戒，通前后二门收。
以此义五。
若犯不犯，或四或五。
结示中。
此义，即上轻重义。
五上合有定字。
或四、五者，随就一戒为言，非谓盗、房相对而说，传误久矣。
须知上论转想、本迷，唯说第三一句。
恐忘故重示之。
又解：重轻之中，位有三种。
若转想定五，迷或四、五。
云何或四、五者？
如对二趣犯境起迷，犹有吉罗故，为斯具五。
想对无情，一切无犯，是以但四。
如似覆、说，类前亦尔。
若对下三①，轻重应五。
然落开通，此是全谓非罪而覆、说者，无犯故。
然是本迷，或四或五。
今解②。
似取他义，故不标今。
此师大判，第三一句，若望转想，一切俱有，故为定五；若是本迷，有结罪者，则为或四、五；若无罪者，则一向四句，不具三位③。
轻重中，初总示通三位；云下，别明或四、五。
初中。
准前八戒，淫、酒唯定五，则无或四，余六通三位。
问：轻重门中，必约有罪；今通或四，即是无罪，何名轻耶？
答：本迷无犯，亦约造事，教相所开，不妨轻义。
别明中。
转想定五，易故不明；迷或四、五，难故须释。
初、牒问。
如下，引释。
初就本位以明。
上约非、畜明或五。
如对人作非人想或畜生想，皆是罪缘，故有吉罪。
下约无情明或四。
如人作杌木想，皆非罪缘，故无有罪。
此通六戒，俱有三境，故不别举。
如下，次引后门类说。
覆说四句，亦通三位。
说粗戒云：除粗罪，以余罪说，吉罗。
上二望下④，故云对也。
此则迷重为轻，有犯吉罪，合为五句。
开通即不犯文，彼云：非粗罪想说，不犯。
此则迷有为无，一向无罪，故但四句。
然是下，结示。
更兼转想定五，还成三位。
①下三，东野：指次下犯不犯门，盗、覆、说三戒也。
济览：案非也乎。
以何尔者，今文云：此是全谓非罪，而覆、说者，无犯故。
是唯述覆、说，无盗戒义故。
今意云，如覆、说亦具三位，谓唯覆说夷残四句也，若对覆说波逸提已下，三句或具五也。
②今解，资览：昔解者，云、晖、愿等师也；次正解者，首、砺等义也，故标云又解。
道云疏九卷，道晖疏七卷，法愿疏十卷，并光师门人也。
③不具三位，如不处分处分想，若约转想定五，若约本迷一向四句，即无或五，故云不具三位，即古师犯不犯门，全无异也。
④上二望下，东野：上二者，轻重为二，即是迷人为非、畜，为杌木也。
下者，指犯不犯盗及覆说三戒。
济览：此二义疑非欤。
宜斟酌。
案不尔也。
上二者夷、残也，下即提已下也。
若准此义，犯不犯位，亦有三别。
如上重轻，应本定五；进就不犯①，故即成或四五者。
今犯不犯，如盗戒中，本是或四五；今退就犯中②，对非畜二物作想，转迷俱五，亦成三位。
次门三位，初标示同前。
如下，对昔显今。
前师偏立③，今并反之。
初示前门。
如上，即指前昔解。
诸戒不犯④在后，故云进也。
今下，正明今位。
如盗戒者，亦指前解。
犯文在前，故云退也。
对非畜罪缘，如有主物，作非人物想，或畜物想，皆吉。
转迷俱五者，转想是本或五⑤，今为定五；本迷或五，即今所加；更兼本四，即三位也。
此门据钞，止收盗及覆说，自余境无轻重，止有二位，如后料简。
①进就不犯，资览：私云：如上重轻等二句，古师义；今退下，今义。
饰宗意前轻重门，皆约有罪，故本为定五；今此门中，亦有无犯，不通五者，故进就后门，成或四五。
②退就犯中，又意云：后犯不犯门，本迷本无罪，故不通五句，今又有有犯者，故退就前门，本迷亦有或四五，即共转想，亦成三位。
③前师偏立，有云古师轻重门为定五，犯不犯门为或四五；今家轻重门通或四五，犯不犯门通定五，俱具三位，故云并反。
若约转想，古今无别，俱为五句。
若约本迷，通局不同。
古师所立轻重门迷局定五，犯不犯门迷偏局四句。
今师不尔，俱通四五，并通罪、非罪二境故。
④诸戒不犯，若准饰宗义，轻重门、犯不犯门相对，释进退也。
谓前轻重门定五中，通后门或四五，故云进也；后犯不犯中或四五，通前门定五，故云退也。
凡今解二门三位，全依砺疏欤。
砺疏三本云：昔解，若重、轻相对，定有第三，则成五。
若犯、不犯二境相对，处分、盗等，盗则四，处分具五。
五谓转想有前心兰故，四约本迷二境全无罪。
今更解重轻之中，位有其三，若转想定五，迷或四五，如似覆、说，类前亦尔。
准此义，犯不犯位，亦有其三，如上重轻，应本定五，进就不犯故，即成或四五者；今犯不犯如盗戒中，本是或四五，今退就犯中，对非畜二物，作想转迷俱五，亦成三位。
此则二对理齐。
饰宗义云：重轻中位有其三者，先且总述疏中意者，重轻门中进入不犯，便具二门，一、重轻门，二、犯不犯门。
又辨犯不犯门，退就重轻亦具二门，一、犯不犯门，二、重轻门。
就前重轻具二门中位即成三，谓将定五以为一位，以或四五。
⑤转想是本或五，通释：若据古师轻重门中，转想本迷并皆定五；若依后犯不犯门，则成或四五，谓转想或五，本迷或四。
然依今义通上二门，转想定五，本迷或四五，谓本迷中缘罪境者或五，缘非罪境或四故。
然于犯不犯门，二十戒中，除盗、覆、说，通三位者，自余十七戒，全同昔解，但有二位故。
东野云：古转迷相对，而立四五；故斥云或五实转想，与今解同。
此即二对理齐，文中绮说。
谓杀、妄、触等就轻重以辨，盗约犯不犯以说，故杀五盗四也。
结示中。
初句示位同，谓并通三位。
次句明文互。
谓盗四约本迷①无罪；转迷二五，则在杀戒。
杀五约转迷有罪；本迷无罪，在盗戒。
影略互举，故云绮说。
谓下，释上文绮。
①谓盗四约本迷，意云：轻重门中杀戒，及犯不犯门中盗，各具定五、或五、或四之三位。
于中，盗中但出本迷无罪或四，略转想之定五、本迷或五，而让之杀戒矣。
杀中则出转想定五及本迷有罪或五，略本迷无罪或四，而在盗戒，相互影略，显俱具也。
又且此谓犯中有轻重者，如前所论。
若掘地、不处分、非时、劝足等，犯中无轻重义者，但有或四、五。
余准可知。
料简中。
初示前具三。
若下，简后不具。
无轻重者，且据本律。
若准戒疏，例取余部，更兼掘地、非时二戒。
彼云：如见论，掘沙多土少，无罪；半沙半土，亦吉。
又伽论，掘烧坏地，得吉。
又见论云：日正中时，名时非时，若食亦吉。
今谓生地作半沙地想，非时作时非时想，并有轻罪，加前共为五戒。
余应更有①，寻前随相。
下云或四、五者，五即转想，四即本迷。
此则不妨古师②犯不犯中或四、五义，但彼据一概，无所简辨，故未尽耳。
准依今解，轻重门中，定有三位；犯不犯，三二不定。
如是细思。
①余应更有，通释云：上二十戒中，亦有坏生及回僧物，本迷中亦通或四、五。
僧祇，坏半死半生吉故。
又僧物有三种：一、已许僧者，二、为僧作未许者，三、已舍与僧者。
若回第三犯夷，乃属盗戒；准戒疏及行宗，第一为僧作，虽亦已许，僧多别少犹预未决，回之犯舍；第二虽为僧作未许者，回之犯吉。
已许未许虽异，俱名僧物，是则本迷中有或四五。
谓已许僧物作未许僧物想吉，即是或五；若已许僧物作俗人物想不犯，即是或四。
共上乃为七戒。
②不妨古师，古师犯不犯中，转、迷相对，作或四五，但有二位；今师亦许之，谓本迷中无轻重者，亦但二位故。
又复上来如此释者，通约本、异二境论之，故言定五，或四、五句。
若唯据本境犯之有无者：一切境想，四即齐四，谓本迷故；五即俱五，谓转想故。
但文中互说。
用斯犯等①，皆据本境本想。
若异境后心，律并不结其罪②。
如非人疑想偷兰者，是本想兰也；后作非人疑想之时，但得吉罗。
具足五缘，杀非人兰；今作人想③，亦吉罗④也。
定四五中。
初指前释。
人是本境，非、畜为异境。
若下，示后解。
初、正示。
一切诸戒，通有二位。
文互说者，即指诸戒四、五不同，不妨一一皆具迷、转。
用下，结显。
本境本想，谓本人想前心方便；异境后心，谓后转起非、畜之心。
律中夷、残疑想句法，止结兰罪，并无吉故。
前三位中，后心吉罗，即是相传约义结之，如注所出。
注中，初定律制之罪。
后下，明后心义结。
具下，反例非人⑤。
五缘者，一、是非人，二、非人想，三、有杀心，四、兴方便，五、命断。
作人想者，即想差也。
亦吉罗者，前作非人想，自结本想吉；此谓后心转作人想而加害故，即后心罪。
与上义同⑥，故云亦也。
准作五句；一、非人非人想，二、非人非人疑，三、非人人想，四、人作非人想，五、人作人疑。
①用斯犯等，犯等者，谓本迷故齐四句，转想故等五句，故意云：用斯结犯齐等释者，皆约本境本想也。
②不结其罪，问：既后心异境结吉，何云不结耶？
答：律唯约杀人戒，本境制其罪，后心异境，是不属杀人戒故。
彼犯吉，杀非人境差罪也，不关杀人戒，故一向为无犯。
③今作人想，是约前心故吉罗也，约后心还属杀人戒，理可结兰，今不取后心异境。
④亦吉罗，意云：如上人非人疑想，后心异境，非杀人家摄，是属非人家故犯吉；今如非人作人想，若约后心，还属杀人家，故虽是可兰，今属前心非人家，故亦吉罗也。
⑤反例非人，谓反例非人，明后心义结也，恐疑而言人非人想，理可结兰，何故吉耶？
释云：若约转想，前心是杀人家方便故结兰。
人非人想，本境想差；非人人想，本想境差：俱结兰罪。
今约本迷后心，还是杀非人家犯相，不关杀人戒。
故非人人想，本境想差，吉；人非人想，本想境差，吉也。
后心之义结与彼杀非人犯想，全不异故，例彼以明犯吉也。
⑥即后心罪与上义同，通释：记约后心义同以解，亦者未详其意，如非人作人想，若约后心正是结兰，属杀人故，何钞云亦吉乎？
窃按钞意，今前心犯，同上后心，亦结吉罗也，俱属非人家，故具如上述。
故约略铨叙境想之义。
可对诸戒，类明持犯。
结显中。
上二句结略。
铨，量也。
下二句指通。
一切诸戒，犯必心、境，心差境异，通有句法。
律虽不具，但是略无，或复四五，莫非绮互，故兹总指，自可通求。
问：罪有轻重，可存境想。
淫、酒俱重①，用列何为？
思之可见。
①淫酒俱重，简正：淫戒不通境想疑，何故有此句法？
答：防巧情故，谓言作非道想不犯，故须简也。
五、次释其文。
五阶之位，如前所列。
以犯不孤起，托境关心，以成其业。
但以境有优劣是非，心有浓淡错误。
或心境①相应，犯齐一品，而业有轻重，八品未均。
或心不当境，或境不称心，境犯心不犯，心犯境不犯。
有斯差降，境想明须。
五、解轻重，通叙中。
初明心境相须。
但下，次明重轻。
初总示差别。
上句明境。
言优劣者，就一戒而论。
境想五句，此收初句，如淫通三境，盗有三宝、别人，漏失有内色、外色，摩触有好丑之类。
是谓境定，收二三两句。
非谓境差，即四五两句。
下句明心。
言浓淡者，如尤害、泛尔之类，亦就一戒分之，即收初句。
错谓想差，即收二三。
误谓境差心谬，即收四、五②。
或下，别分。
初句，对上优劣浓淡。
一品约制罪，八品据业道，如前优劣门已说。
二五两句，对上心错误也。
三、四两句，对上境是非也。
此之四句，望前初句，制、业俱轻。
四句自论，制罪皆同。
如诸境想，上二篇俱兰，下三篇俱吉；若论业道，二四心差则重，三五境异为轻。
又复统约五句，迭论重轻，如后可见。
有下，结显律文须立之意。
①或心境，所引五句，初心境相应，亦即境想第一，人人想句。
第二中收境想第二、第三句。
第三、第五，即境想第四句。
今第四亦收境想第三，今文阙境想第五句。
②即收四五，通释：依实但收第五，第四者心定境差故。
应知第一心境相当，第二、三境定心差，第四心定境差，第五心境两差。
此约别判。
若从总判，除第一句，自余四句，并归心境两差，非心境相当，故今记约总判耳。
③不同后引，下记引戒疏云：错就现缘境差为义，误就不现缘境差心谬忘为义。
业位既定。
四句之中轻重，亦须分判五位。
于上五阶，一具四阙。
正释中，初科。
上句结前五位。
四下，分示五句。
四句轻重者，以初一句业虽不均，望犯究竟，一向是重，计不须论。
然必依律五阶，次第具释，故云亦须等。
初句，心境相当，通犯究竟。
一具。
可解。
二、人疑及第五、非人疑。
前疑重，以本缘人心不舍，临杀有半缘人心故；后疑轻，虽半心未舍，杀时境非本期故。
二疑中。
初、双标二句。
前下，辨释重轻。
释前疑云半缘者，疑心犹豫，通涉两境故。
后疑中云非本期者，异境来替，本无害故。
此之二句，疑心不别，境分本、异，故说重轻，后想亦尔。
三、人非人想，四、非人人想。
前想重，结本方便，心境相当；后想轻，以杀时单有本心，无本境故。
二想中。
初双标。
前下，辨释。
前云本方便者，取前心也，望后正对，心不当境。
后云单有心者，作人想故；无本境者，非人替故。
又更重明。
本境中，疑重想轻。
以心境相称故重，单境无心故轻。
后异境中，想重疑轻。
以生人想，与方便不异，故重；轻者，双阙二缘故也，非人阙缘境，疑心阙本期。
故分斯两位，结罪属本心。
次本异中。
初句标示。
本下，列释。
初示本境二句：初双示；以下，配释。
后下，释异境二句，分三：初、标示；以下，列释；故下，总结。
两位，即想、疑，想唯阙境，疑兼两阙故。
罪属本心者，不从异境故。
且解如此。
结略中，示不尽义。
广在疏中，故云且也。
五、杂料简中。
但以持犯该通，非可一法包举。
故引诸门博练，亦可粗知指归。
此门所明既广，不可具罗。
试列众名，任自陶铸。
第五。
生起中，为三。
初叙所诠广遍。
以持犯大体，即是制教所明善恶二业。
业相随缘无量，故曰该通。
教义不可尽收，故非一法包举。
故下，示能诠广略。
初示前有归。
诸门即指已前总别科义。
此下，显今从略。
罗亦列也。
陶铸喻研究也。
范土曰陶，镕金曰铸。
或约克、漫，或约错、误，或随自、他，或分身、口。
教人、自成，两业各分；多人通使，缘别业同。
列名有五。
戒疏文广，不可具录。
恐未见疏，且就四重，略撮名义，以示新学。
初、明克、漫。
先释名。
克谓情专一境；漫谓心涉多缘。
漫复有二：一者大漫，如本标心，遍通三趣，俱是所期，随作成犯；二者小漫，但该人道，不兼非、畜。
次配四戒。
唯淫一戒，不问乖差，但使境交，无非大重。
盗杀二戒：大漫则随境成犯；小漫则异趣非犯；克定一人，三趣非犯。
妄语①一戒：三境俱现，内知历然，犯无克心，通境随犯；三趣不现，随克随犯。
二、明错、误。
先示名。
错就现缘境差为义，误就不现缘境差，心谬忘为义②。
二对戒者。
淫戒随犯，不论错、误。
盗戒分三，大漫三趣齐犯，小漫非、畜物不犯。
克心又二：若对异人以论，盗张得王③不犯；若就一主，盗金得银，即还不犯。
杀戒，漫心同上。
克心以论，错开不犯，④现境历然，心缘别故；误则成重，缘王张解⑤，人想不差故。
妄语一戒，大漫同上；小漫错犯，对现境故；误不犯，不并现故。
克心有二。
对人诳他义一，错误俱重。
对法为言，说圣称凡⑥，迷凡谓圣，错、误皆开；若就圣法，如错说三、四禅，皆重。
三、自、他中。
通示三例：一、自造他境；二、他造自境；三、自造自境。
别配四戒。
淫戒，三句皆重。
盗戒，初例重，余二无罪。
杀戒，初二例有无可解，自杀自犯偷兰。
妄语，上二易会，自诳义准犯吉，非言说轨仪故。
四、分身、口。
通约四戒，前三身犯，后一口犯；别约互造，淫局身造，后三并通互造。
五、教人、自成，即是两业，随戒不同，故云各分。
初明教人。
淫戒，自作成重；教他，乐在前人，不得同犯。
盗、杀，自作、教人，损境畅思，彼我俱重。
妄戒教人，名利壅彼，故不同犯。
次明遣人，教则利己义疏，遣则向己义亲。
如遣人淫己，遣人说圣，皆重。
盗、杀无遣⑦，故非所论。
多人通使，亦即教人，淫无此义。
言多人者，谓重使及展转使。
重使者，谓随续使人，乃至百千；展转使者，谓所遣人不得自去，复转使人乃至众多也。
文出杀戒，义必通三。
我遣彼作，故云缘别。
彼我齐犯是业同。
上且略举数名，非谓已尽。
若彼疏文，义章⑨极广。
如上引释，略通名相。
必欲穷尽，积学犹迷。
故不繁引，顺钞意也。
①妄语，行宗五·二一：妄语论克，不同杀盗。
但有多境，则不成克。
单对一境，方成克义。
如本期人，畜现非犯。
②谬忘为义，疏五·二二续云：所以然者，现缘二境，相别显然，及至造趣，事容舛错，即名众境交涉为错。
若论误者，心通前后，不可双缘，如前心谓此，后心谓彼，心想谬忘，故谓之误。
③盗张得王，疏五·二三：及往盗时，境交想转，虽举离处，不成罪摄。
不称本心，犹属本主，以于此物元无盗心，心境既非，何过之有？
故错与误，俱不名犯。
后知错误，即应还主；不还起盗，后方成重。
④错开不犯，疏五·二四：及以杀具害张之时，而彼王人，忽然与我刀轮相应；王命虽断，由非心故，错则不犯也。
⑤缘王张解，疏云：张去王来，缘王张解，加害者犯。
以心不了，缘此谓彼，既人想不差，杀缘具故，虽误犯重。
⑥说圣称凡，疏云：三、就所称凡圣二法，心欲说圣，口错称凡，既非圣法，前无所损，故错非重。
又如增慢，迷凡说圣，既非情过，误亦非重。
若就圣法明于错误，如善见云：错说三四禅，皆同一重。
行宗：上约凡圣互论。
若下，单就圣法以辨。
心虽错误，说圣不殊，故无差降。
⑦盗杀无遣，行宗：杀盗何以无遣义耶？
答：遣人杀己，罪不至果；岂有令他盗取我物。
是则淫妄二戒，遣重教轻；杀盗两戒，有教无遣。
通释云：今据遣义，四戒不齐。
且准妄戒，为人教其所业，向他令说，不为己者，名为教他；雇人为己，向他令称，名为遣他。
若依杀盗，亦具此二，又俱结重。
然杀盗戒，合此二相为一教他，而云无遣，是一不齐也。
又准淫戒，合此二相亦为教他，别说遣他，谓遣人托己作淫，不同前妄遣人相，是二不齐也。
若遣他造己犯重，但在淫戒，不通余三，故于淫中独说此遣。
但于妄戒，教、遣别开，于杀、盗戒，合之为教他者，未详其所以矣。
⑧有将口赞，会正：缘别者，杀戒以论，则口赞、坑陷、倚拨、与药等，缘虽是别，结重无异，故曰业同。
⑨疏文义章，疏列十门：一、配其三毒，二、起由身口，三、自作教他，四、犯分三趣，五、境约自他，六、明心错误，七、明业克漫，八、明其教意，九、明其颁位，十、列成任运。
今引二、三、五、六、七，五门少分故也。
如斯诸例，未得陈之。
钞者，意在易识即行。
前论难知希用，故且删约。
结显中。
初二句示上众名。
钞下，显今略意。
易识为令解教，即行为令成行。
难知希用，对翻可知。
四分律行事钞资持记卷第二十七四分律行事钞资持记卷第二十八宋余杭沙门元照撰记忏六聚法篇第十六释忏六聚法篇。
忏是能忏之心，六聚即所忏之罪，法谓忏之轨度。
梵云忏摩，此翻悔往，有言忏悔①，梵华双举。
准业疏云：取其义意，谓不造新。
忏谓止断未来非，悔谓耻心于往犯。
有将忏字②训首，训鉴，义虽通得，华梵须分。
然忏通化、制及以理、事，今此且据制教事行以为篇目。
①有言忏悔，亦出业疏二二·四，彼云忏者梵语，本曰忏摩，唐云悔往，存二方言，故曰忏悔。
取其义意，谓不造新，则此忏谓止断等，如记所引。
名义：义净云：忏摩，忍义，西国人误触身云忏摩，意是请恕，愿勿瞋责，此方误传久矣。
②有将忏字，天台光明疏：忏者，首也；悔者，伏也。
夫结成罪种，理须忏除，则形清心净，应同僧法。
故萨婆多云：无有一法疾于心者。
不可以暂恶，便永弃之。
故须忏悔。
涅槃亦云：如我诃责毁禁之人，令彼自责，护持禁戒。
说三恶道，为修善故。
叙来意中。
初科为二。
初叙忏意。
上句明造业。
且约篇聚所制二犯之罪，结业成因，必招来果，故如种焉。
次句明须忏。
以犯从妄起①，罪假缘生；妄体本空，缘生无性。
了知妄本，则犯相何依？
识达缘生，则罪根叵得。
是以忽追所犯，深恨前非，仰对胜缘，尽披肝胆②。
罪从心起③，还逐心亡，既伏现因，不牵后果。
犯而不悔，业苦何穷？
有智识非，义无隐覆故也。
则下，二句彰益。
上句自行无瑕，下句众法有用。
故下，引劝。
前引论文，劝速改。
初引论。
不下，申劝。
彼论问曰④：何法重于地？
何法高于空？
何法多于草？
何法疾于风？
答曰：戒德重于地，我慢高于空，烦恼多于草，心念疾于风。
今略引后句，以明昔心造恶，今忽追悔，刹那翻善，不待终日。
意令有犯速须求忏。
次引经文，彰佛劝。
经明如来诃责、示恶之意，欲令行者有过寻悔。
上诃毁禁，令成止行；下说恶道，令成作行。
①犯从妄起，通释：犯即是罪，只互云之耳。
业疏二二·一一：凡罪生也，托因从缘。
因即妄心，缘谓境界。
②尽披肝胆，归敬仪：肝胆涂地，形骸摧折。
通真记：肝胆涂地，表情之切也；形骸摧折，节身之至也。
③罪从心起，未曾有经云：前心作恶，如云覆日，后心起善，如炬消暗。
④彼论问曰，通释：多论第二：经云：无有一法疾于心者。
凡夫心轻躁，或善或恶，不可以暂恶，便永弃也。
引别处文合之，疑所览有异欤。
然遂古①之师，并施悔法。
增减隐显，臆课者多。
照教无文，检行违律。
故佛言②：有犯不能悔，又不能如法忏，是为愚人。
圣教极明，但不信受。
斥古中。
初示非。
遂，往也。
古师即指诸家集羯磨者。
如僧铠羯磨：初出忏残；二、忏偷兰，白二法忏，不分重轻；三、忏舍堕，不简单提；四、忏余罪，不显罪相，提舍、吉罗，并不出法。
又昙谛羯磨：初亦忏残；二、忏舍堕；三、忏余罪，谓单提、提舍、兰、吉，同一法忏，词句并同舍堕。
事仪加改，谓之增减；立法出没，谓之隐显。
若准下文，则古谓夷罪必须都无覆心，方开忏悔；又唯淫开忏，余三不开；又僧残中覆藏别住，或云尽行，或俱不行；又提舍中同忏提法；又众学罪同皆责心。
增减隐显，寻之可见。
臆课多者，责其师心。
课，犹说也。
照教无文，谓事无所据。
捡行违律，谓行用非法。
故下，引斥。
即律增二中明二种愚人。
初人抱过不悔，次人悔不依教。
今取次人，证上非法。
律文又出二种智人，与愚相反，如下科引。
圣下二句，示师心所以。
上句示后悔法，皆见律文。
下句显前诸师不能依用。
①遂古，通释云：或邃古字欤。
后汉书·班固传注：邃古，犹远古也。
②故佛言，律五七：复有二种痴：一、不见犯罪，二、见犯罪不如法忏悔。
今欲定其纲位，格其心境，使是非①镜其耳目，得失明其能所者，则何患②妄业不除，妄心无托？
则为圣叹③矣。
故文云：有二种智：一者，有犯能见；二、见罪能如法忏也。
显今中，分二。
初叙撰述，上二句正示。
定纲位④者，六忏差别，不相滥故。
格心境者，各显缘、法⑤，无所昧故。
随一忏中，缘法虽多，不出心、境。
如下所示，慨过陈露，即能忏心也。
托处、对人、用法等事，皆属所对境也。
格即训正。
下二句显意。
上句明立法有准。
今古相形，是非镜矣。
下句示行事无疑。
心、境相照，得失彰矣。
能所即心、境也。
此下二句，隔句对释上文二句，寻之可见。
则何下，次彰功益。
明今依法，罪必可除，心有所寄。
翻前违律，悔罪不出，臆课无凭，故云何患等。
为圣叹者，顺佛语故。
故下，引律示叹，以命能忏为智人故。
①使是非，准记下二句隔句释上二句，意云：今欲依法定其六忏纲位，使迷是非者，镜其耳目也。
又欲依法格其能忏心、所托之境，使暗得失者，明其能所也。
能所谓心、境，即约行忏缘法。
上耳目者，指能悔者见闻也。
②则何患，意云：若依古羯磨，则悔罪不除，臆说难凭；今则依法，罪必可除，心有所托，故云何患等。
③则为圣叹，若行用违法，则为佛呵矣；今以依法，为圣叹矣。
即文所谓二种智人，是其所叹之词矣。
④纲位，通释：六忏分位，犹网中纲也；每忏中，更制多般缘法，即是网目。
⑤缘法，通释：能忏心、所托处、所对人等，是忏悔缘也；乞白忏词及仪式等，法也。
对上纲位，多如网目也。
今忏悔之法，大略有二：初则理忏，二则事忏。
此之二忏，通道含俗。
次明忏法。
总分中，化教具兼两忏，通被二众，如文所叙。
又复二忏，通大小乘。
又所犯罪，通悔三世，总牒十业。
若论律忏，唯局道众。
由犯托受生，污本须净，还依初受，次第治之。
篇聚立仪，悔法准此，并如后列。
制中。
反成五局：言律忏者，局小宗也；如文自述局道众也；托受生者，局事行也；依初受者，局现犯也；次第治者，局名体也。
上且分对，次释文相。
初二句标局。
言道众者，总收出家五位。
由下，释局所以。
文叙犯忏皆依本受，受是禀制，于制顺违遂成持犯，则彰律忏与经天别矣。
初句示犯起之本，次句明制忏之意。
还下，示立忏之法。
次第治者，随其所犯，须依篇次，不可乱故。
篇聚立仪者，制教差降故。
悔法准此者，依教立法故。
若据通忏，理、事二别。
次广明二忏。
化教中。
标云通忏者，如上五对①，通义可知。
①五对，一、通大小乘，二、通道俗，三、通事理犯，四、通三世罪，五、通十业。
理据智利。
观彼罪性：由妄覆心，便结妄业；还须识妄，本性无生；念念分心，业随迷遣①。
对显中。
理忏者，此约观慧，推穷业性，明见真理，罪得伏灭，故云忏也。
文中。
初标根性。
且望修事，通名利根。
若对三观智用浅深，自分利钝，如后可见。
观下，示观行。
初句示所观境。
由下，明能观智。
上四句明达妄见理，下二句明行成罪灭。
分谓分辨，即观照也。
此中通示理观，无生之言，总下大小三种之理。
①业随迷遣，谓念念分心，迷惑自遣，业亦随迷惑出也。
若论事忏①，属彼愚钝。
由未见理，我倒常行，妄业翳心，随境缠附，动必起行，行缠三有。
为说真观，心昏智迷。
止得严净道场，称叹虔仰，或因礼拜，或假诵持，旋绕竭诚，心缘胜境。
则业有轻、重、定、不定别，或有转报，或有轻受。
并如佛名、方等诸经所明。
次事忏中。
初标机宜。
由下，示忏法，又二。
初叙不堪理观。
止下，正明事忏。
初明事行，不出三业：礼拜旋绕是身业，称叹诵持即口业，虔仰竭诚等即意业。
胜境，不出三宝。
则下，明成益。
上二句示先业。
言轻重者，就过为言：五逆、谤法、用僧物等为重，余则为轻；又凡造罪，具足三时、俱起猛心为重，或二时、一时为轻。
定、不定者，复简重业。
定业极重，纵忏不亡②；不定犹轻，或容转易。
下二句彰益。
转报谓易夺③不受，对上轻及不定业也。
轻受谓转重为轻，即上重中定业也。
并下，指广。
佛名经④文，见第十，方等陀罗尼经三卷，虚空藏经、占察⑤经等，并明悔法。
若准业疏，须具五缘：一、请佛菩萨⑥为证，二、诵经咒，三、说己罪名，四、立誓言，五、如教明证⑦。
①若论事忏，问：若尔，利智人不须礼诵等事忏耶？
答：不尔。
济缘云：愚智两分，事理无二。
上智达理，不碍修行，中下昧空，故存渐诱。
应为四句，总摄群机：一、得理失事，一心禅观，外阙庄严，如有目无足，不能前进；二、逐事迷理，计功分课，不了缘生，如有足无目，不知所从；三、事理双运，目足相资，万行圆修，必至彼岸；四、理事俱昧，盲而无足，愚痴惰慢，终无出期。
是知理事各立，未免偏邪；空有一如，是真修习。
故曰：实际理地，不受一尘；佛事门中，不舍一法。
诸佛菩萨，历劫熏修，华、竺祖师，终身苦行。
此理深密，何可尽言，略示大途，粗分缁素耳。
②纵忏不亡，据疏：如十地论，作业定故则不可转；如涅槃经，有惭愧者转，无惭愧者不转。
又有时定报不定等四句，时报俱定，不可不受，则转重令轻。
余三句可忏除。
③易夺，业疏二二·一七：依教忏荡，暂夺恶念，何由全遣？
记云：次释易夺，以善易恶。
④佛名经，佛名经凡有三本：一、佛说佛名经，十二卷，元魏菩提留支译；二、三千佛名经，三卷，失译，今时唱礼者是也；三、五千五百佛名经，八卷，隋崛多共笈多译。
今文第十者，即留支本是也。
彼经第一、第十、第十二明供礼法，经中通十方三世，凡说一万一千九十三佛，于中后二百余尊，并文殊等菩萨名也。
⑤占察，上下二卷，菩提灯译。
内典录十，列入伪录。
开元录七，则入正录，有辨释也。
⑥一、请佛菩萨，疏二二·一：以我心微，假强缘故。
如诸佛等，常在目前，但罪垢故，如盲不见。
⑦五、如教明证，疏意云，五谓梦觉中善恶相现，或疑心变，或疑魔现，故令简择。
济览：据法藏起信疏：三法验察：一、以定研磨，二、依本修治，三、以智慧观察。
广如彼疏。
言理忏者。
既在智人，则多方便。
随所施为，恒观无性；以无性故①，妄我无托；事非我生，罪福无主。
分见分思，分除分灭。
如人醒觉，则不眠醉。
重广中。
初示所修观相。
无性即空理。
以下，明罪灭所以。
诸世间业，皆从我生，我为业主。
我既无托，故所造善恶，不从我倒而生；妄业无依，故得除灭。
见谓达理②，思谓起修，除谓能观智，灭即所观业。
破妄显真，而非顿证，故皆云分。
若约位判，分见分思即内凡人，分除分灭即初果已去。
如下，喻显。
眠醉喻迷，醒觉喻悟。
眠觉、醉醒，相似法故。
①以无性故，济览：已下四句，展转相生，谓诸法无性，故妄我无托；妄我无托，故事非我生；非我生故，罪福无生。
②见谓达理，济览：或可断惑，见即见道；思即思道，亦名修道。
二句分对，谓分见无我理性，故分除迷理惑，更于修道重虑，修灭迷事惑。
问：见道一念顿断顿证，何分见断？
答：一心见道，约不共门。
今据通谈，八谛，起十六心，见道究竟，岂非分分？
修道分断，大小无殊。
然理大要不出三种①：次列三观，标中。
理本是一，何有三者？
若权实往分，前二是权，后一是实。
若大小相对，前一是小，后二属大。
若约开权会小，终归一理。
若对三宗：性空局小，唯识局大，相空通小大。
如是分之。
①不出三种，问：今三观者，祖师自立乎？
芿师律宗问答中，了然曰吾祖禀生知之慧，穷神化之源，建立一宗。
虽无区判藏教之文，然三种观行，统拾一代教。
始之于有，次之于空，终之于中，今古冥符，不可易也。
岂待旁人言，然后言之耶？
云云。
智瑞云性空则宗阿含，相空则宗般若，唯识乃宗楞伽等经云云。
问：下文及沙弥篇三观末文，并指如凡圣行法，疑此三观似出于道整禅师如何？
答：妙音曰吾祖三观，一依经论，而指凡圣行者，乃例用耳。
智瑞曰彼文既亡，安知依不依云云。
一者，诸法性空无我。
此理照心，名为小乘。
性空中，分三。
初示所观境，即诸法二字。
诸法之言，总包一切。
诸经论中，或约依正因果，或世出世间，或有漏无漏，或色心非色心，或善恶无记，或阴界入等。
若据通论，总观诸法；今就忏悔，且指罪业而为观境。
性空无我一句，即能观智。
罪从缘有，本无自性，缘即心境。
虚妄心境，和合成业，业性自空，非使之空。
由存妄计，故受轮转；但破妄计，觅罪叵得；叵得之处，强名空理。
言性空者，小机智劣，不能即法见空①，必待推析，穷法体性，然后方空。
其中须分②利钝，利者体法即空，钝者析法见空。
或云：有宗唯证人空，假宗人法二空③。
此下，判位。
小乘通收声闻、缘觉。
据所乘法，谛、缘虽殊，若论断证，同见空理。
①不能即法见空，通释：即法者，法名境事，沙弥篇云：一者，小乘人行，观事生灭，知无我人善恶等性；二、小菩萨行，观事生灭，知无我人善恶等相；三、大菩萨行，观事是心，意言分别。
此则前二观不达境即心，故名事；后一达外尘本无，唯是识，是名唯识观也。
②其中须分，沙弥篇记云：或推相见性，谓之性空；即相知幻，谓之相空。
③假宗人法二空，次科相空文，记会云即当四分是也。
问：小乘明二空，与大何别？
答：三论玄义，略有四释可见矣。
三论玄义上·一二：成实论文，盛辨生、法二空。
又云：四阿含教内有二空。
又身子毗昙亦辨二空。
又云：问：小明一空，大辨二空，可有差别？
既同其二空，大小何异？
答：虽同辨二空，二空不同，略明四种。
一者，小乘析法明空，大乘本性空寂；二者，小乘但明三界内人法二空，空义即短，大乘明三界内外人法并空，空义即长；三者，小乘但明于空，未说不空，大乘明空，亦辨不空；四者，小乘名为但空，谓但住于空，菩萨名不可得空，空亦不可得也。
故知虽明二空，空义有异，故分大小。
二者，诸法本相是空，唯情妄见。
此理照用，属小菩萨。
相空中亦三。
示境同前。
能观中，言相空者，了法无相，犹如幻化，昧者谓真，亦如空花，眼病谓实，故云唯情妄见。
判位中，小菩萨①者，虽发大心，未穷心本，故设此观，空诸尘境，如诸般若所被初心。
言照用者，二乘住寂，故但照心；菩萨涉事，故云照用。
若对三宗，即当四分②。
同观空理，故云小也；志慕佛乘，故云菩萨。
相召佛子，即为明例。
①小菩萨，芿问云：小菩萨名言义立耶？
了然曰：宗镜录收通教为夜视小菩萨。
智瑞云：智度论云：今小菩萨，不迷空故。
又法华经：自知作佛，决定无疑，是名小树。
疏家所释，并指小菩萨。
妙音曰：名正出摄论。
问：小菩萨当何位耶？
答：搜玄：资、加二位。
简正：加行位。
会正、钞批：地前菩萨云云。
正源记云：约机对教，别是一类钝根菩萨，初学大乘，浅破诸法因缘之相，但解法空，未穷心本，劣于后大，故名为小；双修二种，广化众生，异前小乘，故称菩萨。
约此对教，即当般若部内与二乘人同闻法空，名共般若。
与今记同，余记不同，又广释如通真记。
②即当四分，通释：上记又云若对三宗，性宗局小，唯识局大，相空通小大。
芿问言：且就相空通大小释，未审今家分通义，出于四分、成论，于此二部中，何部何处，方说相空？
然云：缘资持将三观配三宗，故以四分属小菩萨，是故前后文义有差。
殊不知性空一观，正出成论，既判性空，同属小乘，那得四分属小菩萨？
然成论亦说相空，但教理行果，各有宗旨，大小天乖，不当配释尔。
又通真曰：问：有云四分空宗，即小菩萨教，其义如何？
答：四分约义约宗，人虽通大；约时约教，限局小乘。
小菩萨者，全属大乘。
疏、钞明文，两乘天别，无劳妄判。
妙音会云：今四分虽属小乘，然有分通之义，何妨通大；相空虽属大乘，然显偏真之理，不妨通小。
准然师，凡今家三宗三观，立意各异。
三宗约戒科：依多宗立有宗，依成宗立空宗，依法华、涅槃立圆教宗。
次三观约观行：依小乘立性空，依般若立相空，依楞伽、摄论等立唯识观。
今约教限以判三宗，前二小乘，后一大乘；次判三观，初一小乘，后二大乘。
此二种各别，何以相空大乘，当小乘四分？
故有破斥。
次准音师，四分正属小乘，而兼含大乘五义，故四分假通大小；次相空依大乘般若，然据原人论，不共般若唯局大乘人，共般若通小乘人得解，故相空亦通大小。
今资持家，以四分通配相空，通何过之有矣？
三者，诸法外尘本无，实唯有识。
此理深妙，唯意缘知，是大菩萨佛果证行。
故摄论云唯识通四位等。
唯识中。
三科同上。
观境可解。
能观中。
外尘谓一切境界也。
言本无者，有二义。
一者，境即心故。
占察经云：一切境界，从本已来，体性自灭，未曾有故。
因如此义，是故但说一切诸法依心为本。
当知一切诸法，悉名为心，以体不异，为心所摄故。
二者，虚妄见故。
经云但以众生无明痴暗熏习因缘，现妄境界，令生念著，又云若无觉知能分别者，则无十方三世一切境界差别之相。
唯识论云：唯识无境界，以无尘妄见，如人目有翳，见毛月等事。
实唯有识者，言唯则遮于外境，言识则表于内心。
或真妄和合①为阿梨耶识，谓真能随缘与妄俱起故；或云真识即是常住本净真心，即是中道一实境界。
然修观有二：一者，直尔总观②，谓观念性即是真识，其体清净平等周遍，含摄诸法，出生无尽，究竟一相，寂然常住；二者，历事别观，一切时中随缘动念，衣食四仪，若善若恶，皆能了知一识流变。
若前总观，乃彼上智深位所修；末世初心，唯后别观，是所机教。
判位中，上二句彰胜，对前粗浅，故云深妙。
业疏云③：初浅滞教，谓境是空；了境本非，性唯识也。
又钞云：钝见空时，不分别色；智知唯识，不分别空。
三观相望，浅不知深，深必兼浅，故后唯识，即为圆观。
次二句正判。
大菩萨者，初地已去也。
故下，引证。
彼以五十二位总为四位。
论云：一切法以识为相，真如为境；依此境界，随心信乐，入信乐位；如理通达得入见位；能对治一切障，得入修位；出离障垢，得入究竟位。
初位所修，名影像唯识；后三所修，名真唯识。
问：有人云⑦唯识观，南山判位太高，又云深位无罪，岂须忏悔？
其意云何？
答：论文自云唯识通四位，那责南山判耶？
此盖特举深位⑧以彰理妙。
当知悔法正为下凡，故下劝令任智强弱，随事观缘，岂令果佛而悔罪耶？
前修率尔，不无小疵；后进狂简，便生轻谤。
寄言有识，详而慎之。
又有人云：题云忏六聚法，那出事、理忏乎？
答：此又不晓化、行二教罪忏相须。
若唯依化忏，则制罪不亡，若专据制科，则业道全在，故当化、行齐用，则使业、制俱除。
下云五众犯罪，理事两缘，又云篇聚依教自灭，业道任自静思是也。
举宗无滥，故以六聚标题；以类相从⑨，何妨二忏兼述？
傥怀通鉴，无事专隅。
①或真妄和合，芿师问：记释唯识，自有二种。
若正用观时，观何识耶？
然答云：虽楞伽、摄论别位，有第九清净真识之文，然今家圆观，真俗并观。
言俗则俗彻真源，语真则真该妄末。
三性一法，三智一心，如即水之波，犹铸金之像，初心欲修，其相如此。
若将二识真俗别，大非祖意。
通释：今记主且分示有二种别耳，非谓要观修时别观也。
②一者，直尔总观，芿问：总别二观，为记主义立，为出本论及祖文耶？
然云：记主意言，摄论、祖文，并无此说。
芿问：法相宗唯识，与今唯识，同异如何？
然云：唯识名同，圆别有异。
彼宗说真如凝然不变，八识一向生灭。
复说二谛条然，不能即理而入观也。
但观事识，至第五地，方能合观。
所以天台指为事观，清凉判为始教，良由于此。
今宗不尔，虽张两门，同收一观，真俗因果圆融。
况宗中不说五性不成、三乘定异，岂得修观同彼法相耶？
③业疏云，济缘二二·二一：空谓了一切法，皆因缘生，生即无生。
识谓即此缘生，同一识体，无有外尘。
若达缘生，不知唯识，是为钝根。
若知唯识，达法源底，是为利器。
④不同二乘析色，此释不可分别也。
⑤即简相空，沙弥篇四一·一五记云：不分别空，超过小菩萨故。
识非色空，非不色空，尚不分别识，何况分别空？
⑥收加行，然云：诸论修证，皆明五位；唯梁摄论，但明四位。
谓愿乐位，或名胜解行。
此收资粮四十心，并暖等四加行人，合名愿行地。
余者并同资持。
⑦问有人云，芿云钞引摄论证唯识观，荆溪斥云判位太高云云。
弘决四之一云：南山亦立无生忏法，总列三种：一者佛果证行。
南山此文虽即有据，然第一判属小乘，小乘无忏重之理，况复此位，已隔初心。
第二、第三，复属菩萨及以佛果，凡心欲依，措心无地。
今之所立，直明凡下，欲用大乘悔重罪者，当依方等、普贤观等。
是故南山判位太高，初心无分，高位无罪，何须列之？
⑧此盖特举深位，然云：归敬仪云发心、毕竟，初后心齐，唯识四位，凡圣通学。
今则在凡不学，安有克圣之期等。
是凡夫初心，圆观唯识，志求佛果，即名此人为大菩萨，即说此行为佛果证行。
是行大，非位大也。
虽谓彼论回向后心，方修唯识观，然彼论中从愿乐地，至究竟地，并观唯识。
诸家多说地上为大菩萨向，今家大名谓是登地，故使荆溪有判位太高之斥。
殊不知今家所谓大菩萨者，盖指乎修唯识者，对前相空属小菩萨，故称大耳。
资持及谓特举深位以彰理妙者，未免将错就错也。
问：今记言深位者，克指何位耶？
答：上记云：大菩萨者，初地已去也。
故遇非斥。
钞批、简正等，亦同资持，独正源记同然师释。
然妙音救云：记家特举深位者，以下凡所修之理，与深位是同，非谓观不被凡也。
通释：今记引论唯识通四位之文，又别所释，皆通下凡云云。
然记主实意，虽唯识观通下凡，独大菩萨名称局地上，上云初地已去，此云举深位故。
⑨以类相从，钞序一·三二：但境事实繁，良难科拟，今取物类相从者，以标名首。
记释云：言物类者，今先举示。
如安居分房，释相明法体，忏六聚中明事、理两忏，二衣分亡人物，导俗明说法仪，沙弥中出家业，及七篇中所注法附，若据篇题，实非该摄。
然夏中分房，同安居类，故但标安居，其余自摄。
余皆准此。
是则三十首题，并据一篇之主耳。
以此三理，任智强弱，随事观缘，无罪不遣。
故华严云：一切业障海，皆从妄想生；若欲忏悔者，当求真实相。
如此大忏，众罪云消。
结告中。
初结示。
据理深浅，由机强弱，当量己分，随力修之。
然末世情昏，鲜逢利器，尚未堪于事行，况克意于玄门？
三观微言，于兹殆绝。
呜呼！
故下，引证。
华严偈初句示罪相。
一切者，总十恶也。
能遮善道，故云障也。
深广波腾，故喻海也。
次句示生处。
不了唯心，取著前境，妄想也。
下半偈示悔法。
上句索机，下句示法。
当求者，示能观智。
真实相者，若约通论，总上三理，若据经意，别在唯识，故下云大忏也。
本作端坐念实相，端坐是静缘，念即能观。
如下，结叹。
准经，续云：众罪如霜露，慧日能消除；是故应志心，勤忏六根罪。
上半示其功胜，下半劝其勤修。
然则事忏罪业，福是顺生；理忏妄本，道则逆流。
一出一入，条然自分；愚智两明，虚实双显。
故诸行者，并识自心。
若乐罪时，须修事忏；若乐福时，须修理观。
理通深浅，如上所明。
劝修中。
初科，前示二忏不同。
福顺生者，人天有漏顺生死故；道逆流者，三乘无漏逆生死故。
出入据所克之果，愚智即能修之机，虚实约所修之行，一一分对事理二忏，浅深可见。
故下，正劝。
文出心论，令自观量。
乐罪修事者，转愚为智也；乐福修理者，转钝为利也。
理通深浅者，利有强弱也。
若是五众犯罪，则理事两缘：事则顺教，无违唯识；理则达妄，外尘本无。
故论云唯识义不失，亦不无能取、所取也。
若非五众，福、道两经，必欲试论，非是钞意。
广如凡圣行法二十卷中。
次科又二。
前明道众通化制。
初总标。
事遵律制，理照内心，故云两缘。
缘，即观也。
事下，别释。
事则顺教者，谓作律忏①。
历事缘境，常照起心，知唯本识，随缘流动，趣向于理，故云无违唯识也。
理则达妄者，即了此心妄缘境起，达境即心，心外无境，唯一真识，清净本然，故云外尘本无也。
故下，引证，即摄大乘论。
唯识不失者，证上缘理也。
不无能取所取者，证上缘事也。
能取即心，所取即境。
此除疑执，恐闻缘理，便谓自心兀然不动。
恐闻无境，便谓境界豁达都无。
今时愚者，错解佛乘，皆谓理观寂尔无思，空然无境，取舍不得，能所俱亡；顽然寂住便是真如，放荡任情即为妙用。
由是不礼圣像，不读真经，毁戒破斋，嗜酒啖肉；夸为大道，传化于人，恶业相投，率多承习。
此乃虚妄臆度，颠倒论回。
岂知达法皆真，何妨泯净？
了真即用，岂碍修行？
是故悟理则万行齐修，涉事则一毫不立。
自非通鉴，余复何言？
若下，次明俗众局化教。
初显略。
福道两经，通目化教。
福经如佛名、方等，道经如诸般若等。
广下，指示。
凡圣行法，旧云道整禅师撰，未见本文。
尝考诸祖教观，无非适机。
若乃决白自心，的指妙境，甄别大小，简练偏圆，历位浅深，涉道次序，唯天台②摩诃止观是可投心。
但末世弘传，变成名相，故令晚进取悟无从。
必欲深明，当求哲匠。
①谓作律忏，通释：道中云理、事，下俗中云福、道，福、道复是事、理。
但俗中事、理局化，道中通化、制二，于中理唯局化，事则通二。
佛名、方等，化中之事；律藏六忏，制中之事。
故知今事中，应兼方等化忏也。
②唯天台，智瑞云：若的指投心之语，盖资持不达，祖师在归敬中用妙观处，故有此语，其犹弃堂上之亲，拜陌路为父。
妙音云：记指天台止观可投心者，以律是制教，多明持犯，而于修观轨度，不暇备举。
故记指止观，正如台宗明持犯处指律文也。
通释：钞云：必欲试论，非是钞意，广如凡圣行法。
今记承此，指略而释。
记意谓：虽钞指行法，彼文既亡，不可寻考；外考诸祖教观，的指妙境，甄别大小，偏圆练位，浅深次序，无备于天台止观，故指为投心之处。
妙音释佳矣。
然归敬中，依凡圣行法，具示妙观；今记不指者，欠矣。
瑞公之斥，亦有所以。
但记主意，别指理忏中圆观故耳。
止观中，明事理忏法者，亦太微密。
次、明依律，约事立忏。
忏法①乃多，要唯六位。
初、忏波罗夷法。
观佛②三昧经云：有七罪，一一经八万四千劫，入阿鼻狱：一、毁无十方佛；二、断学般若；三、不信因果；四、用僧物，极重于三宝物；五、犯重，食他信施；六、污比丘尼；七、六亲所行不净。
并广如彼经中。
次明制忏，波罗夷法中。
前示业报，欲令犯者识过求悔。
观佛经中：初示报；一下，列罪。
初、绝所依；二、杜智解；三、拨正信；四、五，盗胜境。
僧物重于三宝者，僧物有四，今简常住常住为最重故。
信奉者施，故云信施。
犯重非僧，食则成盗。
六、七，陵辱尊上。
准经污尼，语通染净，若论戒障，必约净境。
六亲者，据经但云姊妹亲戚，今文易之，使通收故。
并下，指广。
请将七过，反照身心，傥曾有犯，宁不畏乎？
①忏法，通释：若约事论，二百五十根本事及犍度杂制，乃有无量，亦一一有方便、从生，随事皆须忏悔。
今约位统，要唯六位。
然依下文，兰及舍堕各有三位：大众、小众、但对。
吉亦有轻、重二忏。
共为十一阶。
今约总位，故唯有六。
②观佛，全十卷，东晋佛陀跋陀罗译。
涅槃云：犯四重者，生报即受。
若披法服，犹未舍远，常怀惭愧，恐怖自责，其心改悔，生护法心，建立正法，为人分别，我说是人不为破戒。
若犯四重，心无怖畏、惭愧发露，于彼正法，永无护惜建立之心，毁呰轻贱，言多过咎，若复说言无佛法僧，并名趣向一阐提道。
云何是业能得现报，不未来受？
谓忏悔发露，供养三宝，常自呵责。
以是善业，今世头目等痛，横罹死殃、鞭打、饥饿。
若不修身、戒、心、慧，反上诸法，增长地狱。
涅槃文为三。
初示罪报。
若下，二、明犯心。
初约护法，说破为不破。
善业胜故，犯心轻故。
此据化教，故言不破。
若约制教，还即成破，亦欲进彼护法者故。
未舍远者，谓于佛法犹恋慕故。
若犯下，次约坏法，说为犯。
言多过咎，即说佛法中多过失故。
一阐提，此云无信。
云下，三、示悔法。
初标问。
谓下，答释。
初明忏者现报即受，所谓转重为轻也。
横谓非横，罹犹堕也。
若下，明不忏者生报方受。
彼经云：若不观身无常，名不修身。
不观戒是善梯磴，名不修戒。
不观心躁动制伏，名不修心。
不观智慧有力能断，名不修慧。
四分云：若比丘及尼犯波罗夷已，都无覆藏心，令如法忏悔。
诸师废立①，互有是非。
今括其接诱，理无滞结。
但使覆与不覆，临乞时都无覆者，尽形学悔。
不同僧残②，犯多罪已，余者覆藏，得将一乞，不障法事。
初篇犯其根本，非全净用；若欲改过，出彼自心；纵不举罪，不碍僧法。
故抑令首尽，求哀为受。
僧残不尔，罪是有余；虽先无心，得强加法；无问隐显，随乞随忏。
有斯诸异，故立两仪。
次明忏法。
辨异中。
初科引律本文。
诸下，示古今两判。
初指古非。
古释都无覆者，谓从犯已后，曾无一念覆心方开，有则不开。
又见律中忏法，因犯淫为缘，便谓唯淫开悔，余重不开。
故云互有是非也。
今下，申今解。
初二句示教意。
立教接机，不可抑塞，故云理无滞结也。
但下，二、显正解。
谓曾犯多罪，必须尽悔，故云都无覆耳。
不下，三、简异僧残容不尽悔，文又为三。
初直示不同。
初下，比校两篇不同所以。
凡有三别：一、犯重本坏，二、悔出自心，三、抑令首尽。
僧残反上。
言有余者，反上一也；得强加法，反上二也；隐显随忏，反上三也。
有下，结示。
诸异即上三义相反。
两仪即指二篇忏法差别。
①诸师废立，通释：今师立义，大悲深切，若不尔，则非教摄机。
然阅诸部，文多似开唯从初曾无覆者。
何者？
惑重所制，作此大罪，应寻发露泣血。
今忍覆藏，以此推情，纵忏重犯。
古师据此意耳。
四分难提比丘，得世俗禅，从第四禅觉已，时魔天女来，比丘欲心发，追行乃至寺外。
时有死马，魔女至马所灭，比丘遂于死马行淫。
行已无覆心，语同伴比丘言：我今行欲已，都无覆藏心，将无犯波罗夷耶？
为我白佛。
彼往白佛，因开学悔等。
又母论三·一：不须羯磨者，三波罗夷是。
一犯波罗夷须羯磨得除，何者？
如难提伽比丘，行不净，行已即悔，脱袈裟怀抱垂泪，举手呼天大唤我非沙门，非释子，到世尊所，如其所犯向世尊说。
佛知此比丘发露心重，后更不犯，即集诸比丘，为作白四得戒羯磨。
尊者萨婆多说曰：此比丘即共行不净，行已悔，无一念隐，亦心中不乐舍法服，如此人者，应当从僧乞灭除波罗夷羯磨。
问：今师意如何会此等文耶？
答：此等且约缘起一相说，不必尔故。
②不同僧残，律四五：时有比丘犯二僧残罪，二俱覆藏。
彼乞覆藏时，说一罪，覆藏一罪。
彼随所说罪从僧乞覆藏羯磨。
彼行覆藏时，于第二犯，惭愧心生，自念我当云何？
白诸比丘。
诸比丘白佛，佛言：僧应随所犯第二罪覆藏日，与覆藏羯磨。
先分别须治，后明立法。
僧祇：若犯罪已，啼哭不欲离袈裟，深乐佛法者，令与学悔①羯磨。
比丘不净食，彼亦不净；彼不净食，比丘亦不净。
得与比丘受食②。
除火净五生种及金银。
应从沙弥受食。
须治中。
僧祇三节：初示悔心；令下，明开忏；比丘下，出行法。
初明同行。
彼此不净者，宿、触同故。
下明别行。
得受食者，同下位故。
除火净者，异下位故。
及金银者，异净人故。
从沙弥受食者，不自捉故。
①学悔，济缘：毕世坚持所犯重戒，故名学悔。
不足僧数，位在僧末，故号沙弥。
②得与比丘受食，问：下云从沙弥受食，若从人受，以授比丘，与净比丘何异？
答：净比丘但有能受之用，而无能授之能，谓一人受已，亦通余比丘。
如彼学悔，虽从受已，其受法不通净比丘，故得与比丘为能授人，同今沙弥类。
十诵①：若犯重戒，如法乞羯磨，佛所结戒，一切受行。
在大比丘下坐。
不得与大僧过三夜。
自不得与白衣、沙弥过二夜。
得为僧作布萨、自恣二羯磨，不得足数。
余一切羯磨不得作。
得受岁。
伽论云：谓无能作者，得为前二法。
十诵中。
初明开忏。
如法乞者，即悔心也。
佛下，简行法。
初通示同行。
在下，别示不同行，有四。
一、明坐次。
二、明宿卧。
三、明秉御。
所以唯开此二法者，住持之要，不可暂废，事不已故。
余不开者，由无限制，容别求故。
四、明受岁，虽不依大僧腊次，不妨增腊故。
下引论，决上秉法非是常开。
①十诵，第一、九，及卷六、六二。
母论①云：与白四悔法已，名清净持戒。
但此一身不得超生离死，然障不入地狱。
母论中，初明得法。
名下，示复本。
但下，显无胜用。
然下，明障来苦。
①母论，卷三·二曰：有一比丘字禅那陀，在空闲处禅定，诸檀越日日送食，中间无男子。
有一女人常为送食，常来不已便生染心，共行不净。
行已即悔，脱三衣著肩上，露身而走，唱言：贼！
边人问之：有何等贼？
答言：为烦恼贼所劫尽。
向诸檀越及众僧发露，无覆藏心。
僧中智者语言：有尊者波奢，善持毗尼，能除汝罪。
此比丘即到波奢所，如其所犯，向波奢说。
波奢答言：汝欲除罪，皆用我语否？
答曰：无违。
波奢遣人作大火坑，满中炎火，语言：汝欲除罪者，可投此坑中。
波奢先共余比丘论：若比丘直入坑者，汝等捉之。
波奢知此比丘心实，即为作白四羯磨，除波罗夷。
此比丘从今得羯磨已，名为清净持戒者等。
如今所引。
治禅病经云犯重忏者，脱僧伽梨，著安陀会，心生惭愧，供僧苦役，扫厕担粪等。
此行忏法，须者如彼。
治禅病经。
脱、著衣者，示卑下故。
生惭愧者，示悔心也。
供僧等，假事折辱，示尽诚也。
经有二卷，彼云：除粪八百日后，洗浴，著僧伽梨，入塔观像。
若见好相①，令诵戒满八百遍，得成清净比丘。
问：忏既清净，那不足数？
答：戒德劣故，不任僧用。
问：既不足数，开忏何为？
答：若不求忏，财法两亡，僧须灭摈。
由忏净故，得入僧中，但不足数。
又复能除狱报九百二十一亿②六十千岁地狱之苦，顿然清净，岂非益耶？
问：世中皆云小乘无忏重之文，今诸律中③云何开忏？
答：律开忏者，为同财法，及障来报。
若望体坏，无任僧用，不复本位，犹同不忏，故云无耳，非谓不许忏也。
问：依前化教理、事二忏，得罪净不？
答：若修理忏，罪无不遣。
若修事忏，或不违行法，或得好相，重罪得灭。
如佛名、方等、虚空藏、治禅病经等，并有明文。
问：若依理事忏已，制罪灭否？
答：灭否难知，须准教判。
化忏心业，制忏违教，准知制罪不灭。
问：得相验净，可足数否？
答：事忏得相，乃约化经；足数作法，自是律制。
两不相涉，那得致疑？
古德云：安用大教忏夷，以足小乘僧数也？
欲辨化制，四句明之：初、业灭制不灭，二、制灭业不灭，三、俱灭，四、俱不灭。
思之可见。
问：有人言准虚空藏经得足数者？
答：此犹不辨化制故也。
问：有人准初教经三十僧中忏重，得入僧数者？
答：此引伪经，不足为据，如序所简。
①见好相，彼好相以前，有修毒龙观，观成已，更扫塔涂地，见好相。
好相者，彼云：佛放金色光，以手摩头，然后修不净观。
②九百二十一亿，业疏：如僧祇中，舍此身已，来报即堕阿毗脂狱。
如罪福经，随犯一重，则九百二十一亿六十千岁与他化天同寿受苦。
记云：罪福经即目连问罪福报应经。
③律中，五五：彼比丘应往僧中，脱革履，偏露右肩，右膝著地，合掌作如是白：大德僧听！
律中，应教乞言：大德僧听！
我某甲比丘犯淫波罗夷，无覆藏，今从僧乞波罗夷戒。
愿僧与我波罗夷戒，慈悯故。
三乞已。
次明立法。
陈乞中。
律令教乞，事同初受。
纵使自能，亦须他教。
问：此明忏罪，那云乞戒？
答：根本既丧，从僧重受，终身奉持，即是忏悔。
若尔，犯已未忏，应无体耶？
答：准上以明，体本不失，但望力微，故须再受，余如篇聚所明。
僧索欲问和，答云：与波罗夷戒羯磨。
应言：大德僧听！
此某甲比丘犯淫波罗夷，无覆藏，今从僧乞波罗夷戒。
若僧时到，僧忍听。
僧今与某甲比丘波罗夷戒。
白如是。
大德僧听！
此某甲比丘犯淫波罗夷，无覆藏，今从僧乞波罗夷戒。
僧今与某甲比丘波罗夷戒。
谁诸长老忍僧与某甲比丘波罗夷戒者默然，谁不忍者说。
是初羯磨。
僧已忍与某甲比丘波罗夷戒竟。
僧忍默然故，是事如是持。
佛言：与波罗夷戒已，当行随顺法，夺三十五事。
略同僧网法中。
唯加不得众中诵律，无能诵者听。
行相中，初科，上文指同。
唯下，显异。
即二五①夺智能中，不得说戒。
今准伽论，众无能者，得作说、恣二法。
例知无人即开诵戒。
唯此为异。
①即二五，通释：律四四诃责羯磨中，说七种五事，今之不得诵律，即第二五事中也。
文云：复有五事不应作：不应说戒，若僧中间毗尼义不应答，若众僧差作羯磨不应作，若僧中简集智慧者共评论众事不得在其例，若僧差作信命不应作。
如僧网中引明。
通释：律中说三十五事，凡有三处：一、三四受戒法中，二、四四诃责法中，三、五五调部中。
诃责及调部中大同，但受戒法中少异。
彼第三五事中，加不得众中诵律，无能诵者听。
律文全同钞所引。
今记但引僧网，准伽论解者，失考律矣。
僧网之中出诃责法文，故外加诵律文也。
受戒法中，为彼难提与学悔羯磨已，即夺三十五事中文也，故第三五事末，更加不得众中诵律，无能诵者听之一事。
与波罗夷戒已，僧说戒及羯磨时，来与不来随意。
次科。
来否随意者：胜前不忏，财法俱亡；异余净众，不来不得。
若重犯者，灭摈。
若犯僧残已下，依篇聚治。
十诵：与学沙弥犯僧残已，乞别住、六夜、出罪，僧次第与之。
三中。
初明本篇重犯。
又须同种之罪，方得名重。
若犯下，明余篇重犯。
正明，引证，在文可见。
上且约淫戒为方法。
自余盗、杀，准法除之。
不同昔人，唯淫开忏。
结示中：初正结；不下，点古非。
二、明忏僧残法。
略知对治，有四别。
第二，忏残。
对治中。
二罪各须先治情过，情即是心。
据论诸篇，皆有情过。
然初篇虽重①，纵忏无用，下篇诸过，体非极重，故但直忏本罪，无劳预治。
僧残邻重，恐坏本体，事须繁累，不可轻略，唯斯悔法，独异余篇。
①然初篇虽重，此释妨也。
问云：若治情过，应通诸篇。
若云僧残重故治之者，初篇尤重，何不治之？
若云轻故治之，下篇诸罪，何以不治？
即以文释，谓初篇虽重，而不治者，纵忏无用故。
一、须治覆藏情过，谓波利婆沙。
此方义翻，或云覆藏，或云别住。
母论云：何名别住？
别在一房，不得与僧同处。
虽入僧中，不得谈论，亦不得答也。
二、治覆藏罪，谓突吉罗。
如后正忏。
三、治僧残情过，谓摩那埵①者。
论云：秦言意喜也。
前虽自意欢喜，亦生惭愧，亦使众僧欢喜。
由前喜故，与其少日；因少日故②，始得喜名。
众僧叹言：此人因此改悔，更不起烦恼，成清净人。
是故喜耳。
四、治僧残罪，谓阿浮诃那。
此中善见翻为唤入众羯磨，或名拔除罪根。
母论云：清净戒生，得净解脱。
善持起去故也。
初情过中。
二义翻之：上约情罪，下就治罚。
续引母论，别释次名。
二中。
注示前后，犹同古判。
戒疏准残，还须后忏。
三中。
初翻名。
前下，释义又二。
初列示二义。
由下，出其所以。
初明自喜。
言前喜者，谓行覆日满。
少日即六夜。
众下，明僧喜。
四中。
初翻名有二。
初名者，谓由僧羯磨，得入二种僧故。
次名，如下论释。
论中，上二句即生善灭恶，下句谓由僧拔除，不堕罪处，故云起去。
①摩那埵，善见一四云：摩那埵者，汉云折服贡高，亦云下意。
下意者，承事众僧。
善见约折辱情过边，母论取随顺离过义耳。
②因少日故，业疏：由先行覆，日月颇遥，洗忏之勤，不无疲顿。
此与六夜，清净有期，故自私喜，不辞苦也。
二、明立忏仪轨。
僧残众中立悔，正法须立。
初引明文，后显格义。
初中。
依明了论：偈曰：及上起罪五种方。
释曰：如人犯僧残，求得出离。
若人欲为彼作提舍那羯磨，此人必定应先忆持五种上起方，后作羯磨：一、观僧残罪相；二、为简择人知藏罪不藏罪相；三、观业聚学处，为简择四部等众；四、观业相应学处，为行白四等羯磨；五、观于十三残罪中，一日一夜等藏不藏，为显有藏无藏等，地立宿住、摩捺多等。
斯之五方，僧须观察，始可为人上起罪也。
方犹法也。
释此五法，即为五门。
次明忏仪。
总示文中，初引论偈，下引论释。
初明犯人求悔。
若下，制僧知法。
文列五方，即是四法：一二及五，并属所被事；三是人；四即法；集人加法，义必兼处。
委释名相，并见下文。
所以名上起者。
往前堕在犯罪处，故名为下。
罪相续故，遮随戒无作不生。
今若忏悔，约遮相续，还得受持清净。
对治护故，戒法续生，称之为起。
第二白法，翻前犯罪时下，故名为上。
是以忏悔总名上起法也。
又知提舍那者，此云发露。
谓此忏悔，是发露法故。
欲行上起，须知五方。
释总名中三：初、释上起；又下，二、释提舍那；欲下，三、释制忆持。
初中又三，初征名。
往下，释义。
初约先犯反显，次约忏悔顺释。
约遮相续，谓以善遮恶也。
受即受体，持即随行。
是下，总合。
提舍那者，亦即忏悔之通名。
第一方者。
谓知检定是残非残，即知具阙之义。
具缘成重，阙缘便轻。
故论云：一、观僧残罪相者。
于故意出不净罪中根本相：若人已受大比丘戒，若如来已制此戒，若人不至痴法，若人有欲心出不净，若不净已出等，此人则犯僧残。
于余略说相亦如是。
广说如波罗提木叉论。
第一方，初科。
初约义略释。
故下，引论委释。
初明制观察。
若下，明具缘成犯。
通缘列三①，别缘出二②，皆略示耳。
于下，例通余戒。
广下，指广。
彼论自指佛陀波罗造，彼广明十三罪相。
①通缘列三，准持犯通缘列七：一、已受出家五众戒，二、无狂等病缘，三、心期境，四、无命难，五、无梵难，六、称本境，七、进趣正果。
然七缘中，不简最初未制戒，今可摄无狂心乱缘，俱律通不犯中文，故文别分。
②别缘出二，故失精戒中云：一、标心作究竟意，二、方便动转，三、体分盈流便犯。
今出初及三两缘也。
准论解律，上来即是通、别二缘。
谓不至痴法已前，是通缘。
若人有欲心下，是别缘。
具便犯残，阙便犯兰。
乃尽十三，一一别缘，以验前犯究竟、方便，及以不犯。
恐无过加罚，成非法故。
僧祇云：持律比丘与他出罪时，有罪亦知，谓广知五众罪。
无罪亦知。
次义释中，初牒论释。
据前了论，会释今宗，故云准论解律。
欲明论文，即是释律二缘故也。
恐下，示论意。
僧下，引证。
有罪知者，谓知犯也。
无罪知者，知不犯也。
文通诸聚，不局此篇。
但取有无两知，证须观察。
第二方者。
论曰：覆藏相者。
若人于僧残罪中，起僧残罪见，不欲从彼上起，由无发露心，覆一夜，于此人此罪已被藏。
此谓忆、识、不疑，不发露故。
若人不知、不忆，或疑，或起非罪见故，藏此罪，此罪不被藏。
第二方中。
初科，前明成覆。
僧残罪见者，谓自知有犯也。
若下，次明不成覆。
准论解律，须诸门分别，十种不同：一者，形差。
律中：犯残覆已，罢道，罢道已还受大戒，前犯须治①。
罢道不须治。
次对律解十门。
初云形差，谓罢道反俗，形服别故。
①前犯须治，律四五：时有比丘犯二僧残，俱覆藏，罢道，后还受大戒，复覆藏。
自念：当云何耶？
佛言：僧应随先所犯覆藏日，及后覆藏日，与覆藏羯磨。
二者，法差。
舍戒作沙弥，如前罢道。
三者，病差。
有心乱、狂、痴病缘，多犯僧残，全无罪；或病前犯残，经覆，后遇病缘，不成覆。
三中有二：初、不成根本；或下，明不成覆藏。
四者，过差。
被三举治故，不足僧数。
五者，人差。
十诵：设共贼住人、摈人、别住人，种种不共住人，狂心人、哑人、聋人、边地人、比丘尼乃至沙弥尼、优婆塞等，与如是人共住，不名覆；向发露，亦不成。
伽论：别住、摩那埵、别住摩那埵竟、白衣所，亦不名覆。
五分：若于此土多人识重，不欲令知，不名覆；于彼土覆，成覆。
五中。
十诵十六人。
种种不共住，即诃责等四羯磨人。
乃至者，略式叉、沙弥。
谓与如上等人共处，无清净僧，既不成发露，则覆亦不成也。
伽论五人。
五分，知识多处，纵有净僧，亦不成覆。
六者，业待时差。
僧祇：若入定，不成覆。
若作念云我待某时，待人，待方，当如法作，是名非覆非发露。
六云业待时中，更兼人、方。
言待时者，或为缘阻，未暇发露，期在后故。
待人者，求知法故。
待方者，择胜处故。
皆谓期心欲露，故非覆也。
七者，敬难差。
五分：一切覆藏，名为覆藏。
若于和尚、阿阇梨所，及诸敬畏人间覆，不名覆。
于余成覆。
七中。
以前境尊胜，不可轻言故。
八、无心覆差。
僧祇云：覆亦知，谓知罪，作覆藏心；不覆亦知，不作覆心，未得发露，若忘，并不成覆。
八中，初明有心。
不下，正示无心，有二：上约知而无心，下约遗忘无心。
九、无惭愧差。
若犯残已，不作覆心，逢人即说，心无畏难。
九中。
虽非正露，无所隐故。
十者，心迷故差。
律中不忆有疑①不识等，并不成覆。
文云②：若不作僧残意，不成覆藏，直与摩那埵。
若作僧残意覆，成覆，应先教作突吉罗忏已，与覆藏羯磨。
十中。
先示三心，并不可学迷③。
若可学迷，根本罪外，更加无知。
前无心中，若忘不成者，谓识犯，忘不发露，此迷本罪，与前不同。
文下，引证，可解。
已前十门，或出本宗，或取他部，或约义立，对文自见。
又复诸篇通有覆藏，例用此十，简辨成否，如是知之。
①有疑，如夜中女想触女，后疑彼非男耶？
应检知已忏故。
或如向女粗语，后疑彼解语不？
②文云，律中：时有比丘犯残，谓犯波罗夷，或谓犯波逸提等，覆藏。
佛言：应与作吉忏，后与摩那埵。
③并不可学迷，准持犯篇今师正义，唯于事、法开不可学犯，是可学故不开迷。
今于残上生非残疑、不识，正是可学迷也。
今记云不可学者，未详其意。
有云是于正犯时，生不可学迷，此亦不尔。
若于正犯时，对境有迷，不犯根本残故。
今明于根本残上覆成不故，或可成根本了，于后生疑，谓先触女，或非男耶？
或粗语已，后疑彼女解否？
第三方者。
论曰观业聚学处，为简择四部等众者。
四部谓四僧。
僧虽位四，今此忏境，前二四人僧，后一二十众。
异此则不成。
若行时，假境说者：前一，下至有一人；次一，局对僧；出罪一席法。
第三方中。
初正明作法用僧。
先引论文。
言业聚者，谓作业假众，聚即众也。
四部下，牒释。
四僧者，一、四人，二、五人，三、十人，四、二十人。
若下，次明行时对境。
前一即覆藏时，对一人白。
次一即六夜，须僧中白。
出罪无可行，故云一席耳。
第四方者。
观业相应学处，为行白四等羯磨者，以其法位虽三，此治残法，事并上品，故齐白四。
就中，用法位极有四，谓别住、六夜、本日治、出罪。
如前后说之。
第四方中。
初标论。
业即羯磨。
言相应者，事必称法，不可差故。
前后皆言学处者，作持行法圣制学故。
以下，牒释。
初约事简法。
法位三者，单白、白二、白四。
就下，明用法多少。
虽通四法不必尽用，且总列之，故云位极有四。
然此四位，有定不定：别住本日，随有行之，此二不定；六夜出罪，此二则定。
前四对治及后正忏，并明诸位，故此指之。
第五方者。
论曰观于十三残罪中，一日夜等藏、不藏，为显有藏、无藏等，地立宿住、摩捺多等者。
地者，处所之名，谓波利婆沙等四位；于此位中，若有藏，即行宿住地，谓别住法。
要须经宿行别住法，故曰宿住。
若无藏，直行摩那埵。
故言有藏、无藏等，地立宿住、摩捺多等。
即是有覆行三法，无覆行二法。
用药分齐，相对法也。
第五中。
初引论。
一日夜者，举少类多，故云等也。
为显等者，谓一日夜中曾藏，则有覆藏罪，须地立宿住，即行别住也。
不藏则无覆藏罪，但行摩捺多，即六夜也。
地者下，牒释，又二。
初正释。
处所名者，以行别住，别在一房故。
等四位者，通举诸位也。
摩捺多，摩那埵梵音转也。
即下，二、点示。
此与第二方相滥。
彼约有藏以简成否，此辨有无以明用药，故不同也。
第二正立忏仪，分九。
显格义中，九段。
前五即依了论五方，后四即准律文别立。
会合律、论，布列行事，故前云格义，此标忏仪也。
一、知其罪名种相。
如第一方解。
名谓僧残也。
种谓漏失、摩触也。
相谓犯之多少也。
律云：一名多种，住别异故。
初科为三。
初标指。
名下，次牒解。
名即同篇之通号，故云僧残。
种即十三之别相，故云漏失等。
相谓成犯之数目，故云多少。
律下，三、引证。
一名证通号，多种证别相。
十三自为一聚，与余不滥，故云住别异也。
二、知成覆以不。
如第二方简择，十门委练。
三、知用僧多少。
即第三方能治、所对，具列如上。
三中。
能治即四僧、二十僧。
所对即行时假境：一人及僧。
四、知用圣教。
即第四方，白四观业相应学处。
五、知忏仪置设。
即第五方，宿住差异。
六、覆日长短相从。
律中：犯众多残罪，虽忆数不忆数，但忆日数长短者，总依日数长日治之。
若不忆日数者，从清净已来治，谓坛场受时已来治也。
第六正明中。
初科，前明以短从长。
若下，二、明以忘从受。
十诵：不忆日月数，应从受大戒已来治。
要须云乞清净已来五年、十年覆藏。
不得直言乞清净已来，以知满分齐故。
僧祇云：不忆夜者，当问无岁时犯耶？
若默然者，随年与。
若言不尔者，更问一岁、二、三、四岁时犯耶？
随默然处与之。
次科。
前引十诵明乞词。
要须云者，谓乞词所牒须加年数。
次引僧祇明次第究勘。
无岁时，即初受未得腊也。
十诵：众中三谏犯残已，即于僧中自唱犯僧残罪；若不即说，是名覆藏。
故知多人虽知犯，终须发露也。
三中。
初引文，故下，准判。
发露出己，不取他知而已。
七、明总别忏法。
律中知数①不知数等，覆不覆等，一名多种等，同用一羯磨忏之。
又云：有比丘犯众多僧残罪，或有覆一日，乃至十日者，佛令从十日总忏。
七中。
初本律。
但明总忏，别忏可知故。
前引三种：一、数忆忘，二、心覆露，三、同名异种。
此三种别，并通合忏。
又下，次引覆日。
以短从长，亦即总忏。
并上为四。
①律中知数，本文云：时有比丘犯僧残罪，知日数不知日数，覆藏不覆藏，等覆不等覆，一名多种，自性非自性，住别异。
准之，今文不知数下，略覆藏不覆藏一句，又次句应作等覆不等覆。
或可文中有三等字，并属上句：初等，文不具云知日数不知日数，故安等字；次等，等等覆不等覆；后等，等自性非自性等。
一羯磨忏者，律中羯磨缘句，直牒上文作法故。
僧祇总别各得。
如月一日犯一罪覆藏，乃至十日犯一罪覆；或有覆一夜，乃至十夜者；应作十番别住，乃至一番覆藏者。
其六夜、出罪等例同。
僧祇中。
初总标。
如下，显相。
初且约十日，日犯一残，俱不发露。
第十日犯者，则覆一夜；初日犯者，则覆十夜。
应下，正明总别。
十番是别，一番即总。
十诵①忏僧残中，具明犯数及若干日覆等。
十诵中，明乞词羯磨须牒罪、日两数。
恐谓总忏，作法通漫，故引决之。
①十诵，彼中：时比丘犯种种僧残覆藏：第一犯故失精，一夜覆藏；第二犯摩触，二夜覆藏；如是乃至第十三犯拒僧违谏，十三夜覆藏。
乃至以事白佛，佛言：应与是人十三日别住。
别住竟，与六夜摩那埵。
钞文恐指此文，十诵第三三·三一。
八、明正加羯磨。
分二：先明忏者威仪、教授乞词；二、明羯磨所被。
初中。
先脱却新净余衣，著安陀会及余粗服，上著郁多罗僧，偏露右肩，脱革屣，合掌曲身低头，来至僧中。
自慨此罪将入重处，如上论云残有咽喉未死，赖蒙如来曲垂慈悯，开立忏法。
又我自庆，预发怖心，得生惭愧。
不知此忏者，则五十亿六十千岁唐受地狱。
如是等缘以为悲喜方便。
深自慨责，耻己罪累，尘坌清众。
如是鞭心已，四面礼僧足讫，至羯磨者前，互跪合掌。
若自乞陈，旁人授之亦得。
第八，明威仪中。
初、明入众仪式。
自下，次、明披露克责，又三。
初悲其所犯。
慨，责也，或作嘅，叹也。
如上论者，指篇聚中所引母论。
赖下，喜其开悔。
上明喜闻圣教，下明庆己发心。
如是下，教其殷重。
四面下，三、明设礼陈乞。
大德僧听！
某甲比丘，犯故漏失、摩触、粗语三僧残罪，各不忆数，或覆藏一夜乃至百夜。
今从僧乞百夜覆藏羯磨。
愿僧与我百夜覆藏羯磨，慈悯故。
三乞已。
乞词。
有五：初嘱僧专意；次句自称己名；三、犯故等者，陈露所犯；四、今从僧下，正申所恳；五、愿僧等者，乞副所求。
次、明与法。
索欲问和答已，作云：大德僧听！
某甲比丘犯故漏失、摩触、粗语三僧残罪各不忆数，或覆藏一夜乃至百夜，今从僧乞百夜覆藏羯磨。
若僧时到，僧忍听。
僧与某甲比丘百夜覆藏羯磨。
白如是。
大德僧听！
某甲比丘犯故漏失、摩触、粗语三僧残罪，各不忆数，或覆藏一夜乃至百夜，今从僧乞百夜覆藏羯磨。
僧今与某甲比丘百夜覆藏羯磨。
谁诸长老忍僧与某甲比丘百夜覆藏羯磨者默然，谁不忍者说。
是初羯磨。
僧已忍与某甲比丘百夜覆藏羯磨竟。
僧忍默然故，是事如是持。
行事者依此钞中羯磨作法得成。
若准律文依古羯磨，即须改张。
不可谨诵也。
羯磨中。
注文，初令依用。
若下，点律所阙。
古羯磨即昙谛出者，谓翻译家用入律故。
彼云：大德僧听！
比丘某甲犯某僧残罪覆藏。
此比丘某甲犯僧残罪，随覆藏日已，从僧乞覆藏羯磨。
若僧时到，僧忍听。
僧今与比丘某甲随覆藏日羯磨。
白如是。
钞中加改，比之可见。
而云犯某僧残，不提罪相；随覆藏日，言相浮漫，不足依之。
九、明夺行、诫敕、行护法。
羯磨者告云：此白四羯磨，圣教良药，遵之在心。
夺三十五事，是折伏法，勿得有违。
执众劳苦，奉清净比丘，是调伏法，每事顺行。
白等八事，是发露法，宜加愧耻，深自克责。
依法而白，不得有失；失者失宿，自慢慢他。
第九示法中。
初科。
教示有四：初、示羯磨，二、示夺行，三、示执事，四、示白告。
对文分之。
示语已。
即因僧集，白僧令知。
应教云：大德僧听！
某甲比丘犯故漏失僧残罪，不忆数，覆藏一夜乃至百夜，已从僧乞覆藏百夜羯磨。
僧已与我百夜覆藏羯磨。
我某甲比丘从今日行，白大德僧知我行覆藏。
其夺三十五事，如众网法中。
律云：彼行覆藏者，应日三时见清净比丘。
应作者，一切如法作，不应违逆。
至布萨日，应扫洒布萨处，供给调度①。
乃至自在小房中住。
有客来遣出者，答云不得二人共宿故。
若众僧分衣物，随次取之。
身在下行坐，在沙弥上。
不得与清净比丘共经行、同一床一板；长床长板作隔断，然后坐。
乃至供给清净比丘，如和尚法，文同故不出。
十诵：极少四清净比丘作别住；二别住人不得同一床坐；不得在②屏处使，以客比丘来不见故。
四中。
初、令见僧。
应下，二、示作务。
乃下，三、明住处。
若众下，四、明同利。
身下，五、明坐次。
乃至下，六、明供给。
文同不出者，指师资篇。
十诵中：初、制在僧处，不同下五分；二、制同犯各坐，恐得同伴，心无惭故；三、制显处，文自出意。
①调度，钵器篇三五·一记云：调度，谓调养具度，即众物之通名。
②不得在，已下，卷四五，取意，彼云：有客比丘来，应向说己所犯罪。
③有云此据，通释：此解顺之。
十诵三三·四具云：从今行别住人作第四人，不应作别住羯磨。
若二别住人，二清净人，亦不得作别住羯磨。
若三别住人，一清净人，一切别住人，不得作别住羯磨。
极少四清净共住同见比丘，得作别住羯磨。
善见：若行别住人，有人请，或与人受戒，得停行法。
事罢，续行之。
舍时应言：我今舍波利婆沙。
若寺中多有比丘来去，难白，昼日得舍行法；明相未出，还须白行之。
十诵：乃至六夜法，白僧停得二十五夜。
四分：若大众难集，若不欲行，若彼人软弱多有羞耻，应至清净比丘所，白言：大德上座！
我今日舍教敕不作。
若欲行时，还至清净人所，白云：我今日随所教敕当作。
彼得自更互作使，礼拜迎逆；亦得受沙弥、净人礼拜及使。
五中。
善见，初明有缘白停法。
若下，明昼舍夕行。
明未出须白者，即当一日故。
十诵中，六夜亦开，仍制日限；本宗白停，久近皆得。
四分中，初明白舍：前示开舍；若下，明白行。
彼下，明受礼作使。
上明同类，下明下众。
律云：八事①失夜法：一、往余寺不白；二、有客比丘来不白；三、有缘自出界外不白；四、寺内徐行者不白；五、病不遣信白；六、二三人同一屋宿；七、在无比丘处住；八、不半月半月说戒时白。
随一事阙，皆失一夜。
六中。
八事，一三并出外，寺、非寺分；二四对客比丘，入、出以分；六七约处，人、无人分；五八各为一事。
徐行谓缓步，简疾行者不白不犯。
多人同屋，非别住故。
又八事中，前五及八，并不白故失；六七事非故失。
注云已得，谓前已行日。
未得，谓所失之日。
若后重行，但续已得，足满前数。
①八事，问：八事中一三出外，是为欲出时正制令白，为到彼处已白彼处比丘耶？
答：律中不分明，然律云行覆藏者，至余处见余比丘不白。
佛言应白，不白失一夜云云。
准之，似制有因缘至余寺或出界外，见比丘应白。
又律文别无白出界之词句。
白清净比丘法。
具修威仪，白云：大德僧听！
我某甲比丘犯故漏失一僧残罪，不忆数，覆藏一夜乃至百夜，已从僧乞百夜覆藏羯磨。
僧已与我百夜覆藏羯磨。
我某甲比丘已行若干日，余有若干日未行。
白大德知我行覆藏。
若五人、十人总来集一处行者，总告白言：诸大德听！
余词同上。
若不尽集，亦无别众，此是别人发露法也。
有大德胜人来寺，应安置房中白之。
不须门首，便成轻脱。
其余诸白，说戒白等，一同上文，改日与僧为异耳。
七中。
初白一比丘法。
往余寺、客比丘等，皆准此。
白词中大德僧听者，传写之误，合云大德一心念，由是白别人故。
若五人下，白众多人法。
若据对僧，合云僧听，而云诸大德者，由非僧法①。
但不能别白，从省故耳。
后说戒白，方可称僧。
有下，白客僧法。
比丘中有德望者，须异常人。
其下，指白僧法。
说戒等者，谓一切众集时。
①由非僧法，别法故，虽有五人、十人，不云僧听，但云诸大德。
总白者，不能劳每人别白，故从省略耳。
此解导本。
十诵①：若欲行时，先思惟我今到前比丘所不？
若到，便去。
五分：若不舍行法，出界，见比丘应总白云：我某甲比丘行别住已若干日，余若干日，大德忆持！
不尔者，舍行法已，见比丘不须白。
到余处，应求彼僧更行之。
八中。
十诵明往余寺。
若到，便往者，恐违白法失宿故也。
五分明出界。
①十诵，彼三三·四具曰：若别住人欲行时，先思惟：我今日行，当到前比丘住处否？
若知能到，便去；若不到者，即失是一夜。
四分：寺内徐行者，不白失宿。
若作意欲白，前人行疾出界，虽不白，不失宿，无罪。
十诵：客比丘走出界，当如常行法，不应走逐，齐自界住。
若行别住六夜人病，遣使白僧云：某甲别住人病，不得来。
白僧令知。
应具如四分白僧法。
五分：一如法比丘，得行别住法。
如上第五方中说。
九中。
四分，欲白不及，非意故开。
十诵，初明见客执仪。
若下，次明有病遣白。
词句阙略，故指四分，即前所引。
五分明行时对境，指第五方。
五字错，合作三字。
钞者云：佛法东流，行此法者亦少。
纵有行悔，则弃小取大，依佛名、方等而忏者。
余意所未安：由心怀厌欣，未合大道。
但篇聚依教自灭，业道任自静思。
皆嫌发露可羞，而业由羞故结。
此正药病相治，不得不行。
评量中。
初科为四。
初、嗟悔法不行。
当隋唐之世，僧英极众，佛法大兴，尚云亦少，况今末法，焉可言哉？
六聚忏法，坠地久矣。
僧徒造恶，秽迹叵言。
或临布萨，则安坐默然，抱过毕生，死犹无悔。
岂非妙药虽留，毒气深入①，不肯服耶？
悲夫！
纵下，二、责弃制从化：初出过；余下，斥非。
上三句责其取舍。
真诚为道，义必兼行，不当厌小欣大。
但下，三、示其忏别。
皆下，出其情状。
以制忏指定犯相，对众折辱，况行别住，夺行苦役，羞愧不为。
化忏不尔，故多行之。
业由羞结者，造业自缠，对人覆讳，覆故罪积于心，积故业更滋广。
是则罪种转盛，徒忏何为？
此下，四、结劝须依。
①毒气深入，寿量品云：然与其药而不服。
所以者何？
毒气深入，失本心故。
又行覆者，多不满日。
诸师立理，互加同异。
今取盛行之师传授云：此依教忏法，大小乘中校量心行，折伏为先。
若考别住事业，则大成殷重。
若准十诵，不行别住、六夜，出罪，佛并诚断得罪，得出。
用彼征此，理须相准。
虽然，恐事不称法，则改张旧习。
羯磨者云：某甲比丘已行覆藏日，今从僧乞六夜。
若后诸白羯磨，并须准改。
当于乞六夜前，上座集僧已，白云：此某甲比丘行僧残覆藏，已经若干日，极意勤苦。
余有若干日未行者，此既于僧陈谢，僧今已受之，可放其余日。
和僧已，众若默然者，当与六夜法。
若行日满者，依法诵之。
次科为二：初、明不满可否；若行下，明日满依法。
初中，前示异说。
或云尽行日满，或随行少日，或都不行。
若上根从急，宜用初师；若下流机缓，则依十诵，不行别住，出罪得成。
今取盛行，颇合时机，不违圣教矣。
今下，次显今所取。
初、引彼所传。
用彼征此者，用十诵缓文，征此宗急教。
义须取中，故云相准。
征，证也。
虽然下，约义加改。
初、教改易羯磨，后诸白羯磨，即六夜、出罪等。
当下，令白僧问和。
后二乞词羯磨，并准不满牒之。
二、明与摩那埵法。
初、明乞法：大德僧听！
某甲比丘犯故漏失、摩触、粗语三僧残罪，各不忆数。
或覆藏一夜乃至百夜，已从僧乞百夜覆藏羯磨，僧已与我百夜覆藏羯磨。
我某甲比丘已行覆藏日，今从僧乞六夜摩那埵，愿僧与我六夜摩那埵，慈悯故。
六夜中。
注云竟者，谓行日满者。
上座如前作法安慰之讫，白言：大德僧听！
某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。
僧已与彼百夜覆藏羯磨。
彼已行覆藏日，今从僧乞六夜摩那埵。
若僧时到，僧忍听。
僧今与彼六夜摩那埵。
白如是。
大德僧听！
此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。
僧已与某甲比丘百夜覆藏羯磨。
此某甲比丘已行覆藏日，今从僧乞六夜摩那埵。
僧今与某甲比丘六夜摩那埵。
谁诸长老忍僧与某甲比丘六夜摩那埵者默然，谁不忍者说。
是初羯磨。
僧已忍与某甲比丘六夜摩那埵竟。
僧忍默然故，是事如是持。
羯磨中。
如前，即索欲、问和等。
彼得羯磨已，即于僧中白言：大德僧听！
我某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。
僧已与我百夜覆藏羯磨。
我比丘某甲已行覆藏日，已从僧乞六夜摩那埵。
僧已与我六夜摩那埵。
我某甲比丘从今日行，白大德僧知我行摩那埵。
若行经一夜者，余词同上。
乃至僧已与我六夜摩那埵。
我某甲比丘已行一夜，未行五夜，白大德僧知我行摩那埵。
若客比丘来，唯改大德僧为异，余词并同。
白告中。
初科：前明白僧法；若客下，白别人法。
白僧又二：初即座白法；若行下，余日白法。
律云：行六夜比丘，亦同行别住覆藏法；唯常在僧中宿，日日白为异。
次科：初示同；唯下，显别。
反明别住不常在僧，非日日白僧，但行法制必僧中。
不得同宿，恐有滥行，故注示之。
僧祇：因数数犯僧残，如波逸提乃至越毗尼悔，故便制六夜忏悔，二十人中出罪。
三中。
本由忏易，故使犯数。
提、吉多犯，举以为况，故云如波逸提等。
此上二行中，若覆与前法，不覆与后法，同俱出罪。
若二法中重犯者，各坏二法，皆重与本日治之。
余如别述。
四中。
各坏二法者，且如本犯漏失。
行百日别住，已行一月，复犯前戒，还依百日治之，故云本日也。
六夜亦尔，已行五夜，再犯本罪，重行六夜。
然本日治法，无别羯磨，但是再加覆藏、六夜二法。
如别述者，即随机羯磨及疏中。
三、与出罪法。
先教乞云：大德僧听！
我某甲比丘犯故漏失、摩触、粗语三僧残罪，各不忆数，或覆藏一夜乃至百夜。
已从僧乞百夜覆藏羯磨，僧已与我某甲比丘百夜覆藏羯磨，我某甲比丘已行覆藏日。
已从僧乞六夜摩那埵，僧已与我六夜摩那埵，我某甲比丘已行六夜摩那埵竟。
今从众僧乞出罪羯磨，愿僧与我出罪羯磨，慈悯故。
出罪中。
乞及羯磨，并先牒覆藏，次牒六夜，后云从僧乞出罪，方是今法。
又覆藏中：先牒所犯；或下，次牒覆日；已下，三、牒乞词；僧已下，四、牒得法；我某甲下，牒已行日。
六夜中有三：初、牒乞，二、得法，三、已行。
细对羯磨分之，不可粗读。
羯磨者。
如前作法和白言：大德僧听！
此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。
僧已与某甲比丘百夜覆藏羯磨。
此某甲比丘已行覆藏日。
已从僧乞六夜摩那埵。
僧已与彼六夜摩那埵。
此某甲比丘已行六夜摩那埵竟，今从僧乞出罪羯磨。
若僧时到，僧忍听。
僧今与某甲比丘出罪羯磨。
白如是。
大德僧听！
此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。
僧已与彼百夜覆藏羯磨。
彼某甲比丘已行覆藏日。
已从僧乞六夜摩那埵。
僧已与彼六夜摩那埵。
此某甲比丘已行六夜摩那埵竟，今从僧乞出罪羯磨。
僧今与某甲比丘出罪羯磨。
谁诸长老忍僧与某甲比丘出罪羯磨者默然，谁不忍者说。
是初羯磨。
僧已忍与某甲比丘出罪羯磨竟。
僧忍默然故，是事如是持。
与出罪已，依僧祇律，当教示言：善男子！
佛在世，比丘能受戒，能持戒，能得圣果；灭后，比丘能受戒，能破戒，能入恶道。
行者既内无护心，外纵身口，今犯此罪，垂至死处；犹有胜因，改心忏悔，大众随喜，汝幸自庆。
故文云：自今已去，形心清净如无忧华，更勿复犯。
纵更续犯，怖心难生；纵怖心生，忏罪无处。
故论云：若二十清净比丘出僧残罪，我法不灭。
今时恶世，尚不喜闻犯名，岂当听汝忏者？
如是种种因缘，为说割断之意。
并引涅槃经：以贪欲习故，死入地狱、畜生、饿鬼，从彼得出，还为鸠、鸽、鸡、雀等。
诫敕中。
初泛明持毁。
佛住、灭后，胜劣有殊。
据受犹同，行果全异。
行者下，正诫能悔，有三。
初、喜其已忏。
故下，二、劝其坚持。
初引文劝，应即僧祇。
梵云①绛赖叉，此云无忧，即佛生处树花，喻其殊胜也；或翻青莲花，喻其清净，颇合文意。
纵下，举难劝。
论即善见。
如是下，三、结告随机。
并下，兼示来报。
经续云后得为人②，复受黄门、二形、无根等报，故云等也。
①梵云，名义三云：阿输迦，大论翻无忧花树，因果经云：二月八日，夫人住蓝毗尼园，见无忧花，举右手摘，从右胁出。
绛，古巷切，音降，古本作绛。
②后得为人，地狱即异熟果，鸠、鸽等增上果，后受黄门等报，即等流果。
又地狱即报果，后二即习果。
准妙玄云：四趣如是果者，恶习果也。
如多欲人，受地狱身，见苦具谓为欲境，便起爱染，谓此为习果。
又云四趣如是报者，报果也。
如多欲人，在地狱中，趣欲境时，即受铜柱铁床之苦等。
今以地狱为报果，以余为习果，未详也。
四分律行事钞资持记卷第二十八四分律行事钞资持记卷第二十九宋余杭沙门元照撰记三、忏偷兰遮法分二：初、明罪相，二、立忏仪。
初中分二。
一者，从生偷兰，谓初、二篇下方便。
若依十诵①：初篇生重，此是近方便②，谓身口相加，未得畅遂者，应一切僧中悔。
若初篇生轻，二篇生重，应界外四比丘众中悔。
若僧残生轻，应一比丘前悔。
其忏法与波逸提同。
第三，偷兰。
从生中，初标名。
若下，引示。
彼律分三阶三忏，如文次列。
初、二两篇各三方便，远者犯吉，次近皆兰。
兰有三品：初篇近者，上品；初篇次者，二篇近者，并中品；二篇次者，下品。
忏法与提同者，如下可见。
①若依十诵，六二·六：长老优婆离问佛言：世尊！
偷兰遮云何忏悔除灭？
佛言：有四种偷兰遮：有偷兰遮罪从波罗夷生重，有偷兰遮从波罗夷生轻，有偷兰遮从僧伽婆尸沙生重，有偷兰遮从僧伽婆尸沙生轻。
优婆离！
从波罗夷生重偷兰遮，应一切僧前悔过除灭。
从波罗夷生轻偷兰遮，应出界外，四比丘众悔过除灭。
从僧伽婆尸沙生重偷兰遮，亦出界外，四比丘众悔过除灭。
从僧伽婆尸沙生轻偷兰遮，一比丘悔过除灭。
又多论第二·一九、第三·一，说轻、重二兰。
又第二·二，明第二篇轻、重二兰。
若依母论，与今不同，彼第三·四曰：自性偷兰一人前悔，亦得除灭。
僧残边偷兰、波罗夷边偷兰，四人已上众中羯磨除之。
若依十诵者，四分但言成者重，不成者偷兰，而不分轻重，故今依十诵具分四兰三阶，如篇聚已述之。
②是近方便，通释：十诵但言夷、残各有二兰，而不明轻重犯相。
今依多论，云身口相加等也，彼论委分别之。
然彼论中亦无远、近名，今依明了论转用之也。
了论中说远、次、近三方便。
二者，自性偷兰①，亦名独头，亦分三品：云何名重？
谓盗僧食具、十方现前物，偷四钱及非人重物等，须大众忏。
云何名中？
破羯磨僧，盗三钱已下僧私之物，一有衣一无衣相触，作僧残境界，如是等类，对小众忏。
云何名下？
如律②云：畜用人发，剃三处毛，灌下部，露身行，著外道衣，畜石钵，食生肉血等。
僧祇：瞋心裂破三衣、钵，破塔等，并偷兰。
用一人忏。
律中，初、二篇下教人犯，偷兰者，并是究竟，轻重同上忏之。
自性中。
初示名。
不从他生，故云自性；当体是果，故云独头。
上品中。
僧食具即十方常住，十方现前即如亡物未羯磨时，通望十方，无满五义。
且举四相，等取二逆、淫非道、杀非人之类。
中品。
破羯磨者，简法轮故。
僧残境者，为他出不净也。
及残中诸果兰，如触二形、黄门，发爪相触之类，皆中品摄。
下品中。
三处毛，腋下及大小便道。
灌下部者，谓以酥油灌身下分。
石字上，合有木字。
木钵同外道，石钵滥佛。
律中，凡事滥外道者③，皆制兰罪。
如草衣、叶衣、鸟毛衣、皮衣，餐风服气等，皆下品摄。
僧祇即下品。
四分教人，初篇归上品，次篇归中品，故云轻重同上。
①自性偷兰，毗尼母论七·一五，自性说十种偷兰。
②如律，畜用人发，四·二三；剃三处毛，二五·四，尼戒本；露身行，同处，外道衣，同二三，草衣、树皮衣等；畜石钵，五二·三；食生肉血，四二·九。
③滥外道者，通释：依衣犍度中，时比丘作编发螺髻，持木钵、钵楼，著绣手衣、树皮衣、珠璎珞衣、鹫毛衣，往佛所。
佛言：此是外道法，若畜如法治。
又比丘著人发衣，或露身往佛所。
佛言：是外道法，偷兰遮。
杂犍度中，石钵，偷兰遮。
药犍度中，人肉，偷兰。
皮革犍度中，畜人皮，偷兰遮。
故知虽外道法，非一概皆犯偷兰也。
二、正加法分三，谓大众、小众、一人法。
初、明大众者，就中分七。
初乞。
多论中：莫问轻重，悉随僧三乞，然后请忏悔主。
其受忏者单白已，对首三悔。
文如波逸提法。
今明立大众，要具五人以上，方得行之。
并界中僧集已，具修威仪，至僧中礼足已，先陈过于僧，然后乞云：大德僧听！
我某甲比丘犯淫方便重偷兰遮罪，不忆数，今从众僧乞忏悔。
愿僧听我某甲忏悔。
慈愍故。
二、明请忏悔主。
应至清净比丘所，合掌互跪，请云：大德一心念！
我某甲比丘，今请大德为偷兰遮忏悔主。
愿大德为我作偷兰遮忏悔主。
慈愍故。
三、忏主单白。
索欲、问和，答云：犯重罪偷兰遮单白受忏羯磨。
应白言：大德僧听！
此某甲比丘，犯淫方便重偷兰遮罪，不忆数，今从众僧乞忏悔。
若僧时到，僧忍听。
我某甲比丘，受某甲比丘忏悔。
白如是。
四、当为说罪名①、罪种、罪相，破戒余习。
如前后②忏中。
五、正明舍罪。
文云：大德一心念！
我某甲犯淫方便重偷兰遮罪，不忆数，今向大德发露忏悔，不敢覆藏。
余词如后舍堕中说。
六、呵责。
云：自责汝心，生厌离！
答言：尔。
第七。
次忏仪中。
初乞分二。
先引论示。
乞、请、对悔通三品③，受忏单白，此局上品。
今下，次明陈乞又三。
初明集僧。
忏主作白受忏，为僧所量，不入僧数，故须五人已上。
次明具仪。
先下，三、正陈乞词中。
且据不忆言之，忆须称数。
二中。
清净比丘，必约自无三根，解通律藏，发己信敬者，方可请之。
三中。
答法云重罪者，文误。
罪字合在遮字下。
四中。
指前后者，前即僧残，后即提中。
五中。
略余词者，续云：忏悔则安乐，不忏悔不安乐。
忆念犯发露，知而不敢覆藏。
愿大德忆我清净，戒身具足，清净布萨。
六中。
准后，或作汝自责心，于义皆通。
七明立誓。
欲以答词连上，故以标数在下。
①为说罪名，通释：准律，说罪名、种、相者，自属能忏。
灭诤犍度中：是中云何自言？
说罪名、说罪种忏悔者是。
然依下舍堕中，正属受忏人。
但犯人说已，受忏为说名、种、相，判根本、从生、轻、重等耳。
济缘：名如波罗夷，种如淫、盗等，相如淫中有多少也。
②前后，准下，先说持、破相及余习，次说名、种、相。
前即前卷二七页说名、种、相至卷尾，明持、破相及余习，后即本卷一八页。
③通三品，通释：乞忏不通下品，如后忏中，今据论文耳。
上之七相，律、论各题①，及论附事，皆不整顿。
今通引诚用，想无紊乱。
且据一罪，余者准之。
结告中。
初指前所出。
前之仪式，乃准本律、多论两文共成。
然彼此互缺，故云各题也。
准前论文②有四，一、乞忏，二、请主，三、白和，四、对悔，缺此三法。
本律有五，则无一、三，故云不整顿也。
今下，明安布。
且下，例通余罪。
①律、论各题，通释：凡六聚悔法，校律本：波罗夷悔法，出调部中；僧残忏法，出人犍度及覆藏犍度中；舍堕及提舍尼悔法，戒本中自具，而不圆备。
舍堕中，但出舍财法及受忏单白，并诃责、立誓四种，忏罪等三不具。
提舍中，出正悔词，尚未具足，自余六法缺而不说。
偷兰、单提、吉罗三篇，无题名忏之文。
然灭诤法中，出对首忏、小众忏、大众白忏。
今师兰忏、单提悔、重吉悔、舍堕悔罪，并据此立。
但轻吉责心无文，亦准对首悔而立也。
但灭诤法中，有白和、对悔、说相、诃责、立誓五法，无乞忏、请主文，此依多论。
今记云本律无一、三，应云无一、二，疑写误欤。
若据初、二篇，律并出乞法，然彼但乞羯磨，今约对悔，故云无也。
然下舍堕中，钞准灭诤法出乞忏词，灭诤法文云：大德僧听！
我某甲比丘犯某甲罪，今从僧忏悔，如是三说。
是则当乞忏。
若尔，可云唯缺请主一法矣。
②准前论文，上云：多论中，莫问轻重，悉随僧三乞，然后请忏悔主，其受忏者单白已，对首三悔。
第二，小众者。
十诵，四人为小众。
若受他忏，则无单白，止得口问边人。
四分·灭诤中，小众者，二三人也。
纵有四人，止同小法。
以僧祇正断五人为舍堕故，如上卷所明。
小众中。
初科。
先引十诵判定。
以忏主白和，身外非僧，故无单白。
次引四分释妨。
彼即以别望僧为小，此就僧中对事用人为小。
恐执彼文为妨，故准僧祇例决。
上卷，即集僧篇。
立法有七。
须乞忏法。
同上。
余者：初、明请忏主，一如大众。
二、受忏者问边人取和，比舍堕中。
三、为说罪名、种、相。
四、正舍罪，其词曰：大德一心念！
我某甲比丘，犯摩触女人身上衣偷兰遮，不忆数。
今向大德发露，不敢覆藏。
余词如常所述。
五、呵责，六、立誓，并同上。
次忏法中。
初须乞者。
以忏主未作白，犹在僧数，故注同上。
余者二字，标下六法。
二、问边者，应云：诸大德！
若大德听我受某甲比丘忏悔者，我当受。
文列七法，而以请主为初，止于第六者：或是去留无在①，或可意在不立，欲示中下二品次第渐降，或恐僧别相参，如是思之。
①去留无在，去谓今文去初乞忏，立六是也；留即如上留乞，共为七种。
随时无壅，故云无在。
然业疏二二·三六舍堕中云：僧中具七，众多唯六，除乞忏辞，改单白和为问边者。
对首则五，无乞，无问。
今钞下舍堕中，亦唯立六。
第三，一人忏者。
五法：一、请忏主；二、为说名、种、相等；三、正舍罪，牒前下品罪名陈露；四、呵责，五、立誓，并同。
后一人法，可解。
上来三忏，事既是稀。
非谓事稀，罪多忏少故也。
然智人犯过，思悔必多；脱隐而不出，即成疏略。
文已繁广，事实遗漏。
必若忏涤，足为准量。
忏波逸提。
结前中：初示事稀所以；然下，明须出之意；文下，显前文可准。
下之四篇，人喜怀犯，故在初首，曲更条绪。
生后中。
标云四篇，据后忏法，合云三篇，疑是字误。
或可吉罗①离恶作、恶说，或可提中开三十九十，故云四耳。
①或可吉罗，记作两释：初释约七聚，钞云上三下四故；次释约忏异。
初释为胜。
若据忏异，兰、吉及舍堕，各有不同，何止三十九十别乎？
又三十九十非是别篇，何约开彼称四篇乎？
问：若尔，下何止标第六忏突吉罗而无第七耶？
答：虽约具开恶作、恶说，而论罪忏是一品故。
谓律中①犯忏，必须识知不疑，善宜名种，依聚历别，同篇合忏，异聚别悔。
正示中。
初文。
识不疑者，约能犯人。
善宜名种，据受忏者。
宜合作知。
同篇合忏，上篇可尔；若吉罗中覆藏、根本，虽是同篇，亦不合忏。
异聚，可知。
①谓律中，说戒犍度中，不开疑罪忏悔，但令发露。
又人犍度中，比丘为疑、不识、不忆人与覆藏羯磨，为知法客比丘所诃，羯磨不成。
又牒罪入法，随数称之。
若忘不知，乃云不忆。
次科。
当随忆、忘，不可一例。
又见有行忏者，是非未分，辄为忏主，端坐受忏。
前人既不自晓，故请治之。
或云众学诸罪，或云预是罪者，或若有迷忘，或二篇同忏，或无犯而言犯，或犯重而云轻。
如此失法之愆，罪非逃隐，反成自累，何能辨他？
故须照达罪忏，明逾水镜。
使彼此无私隐①，情事有相应，则可为顺教佛子矣。
何者？
以律宗约相，违相心事俱非。
不类大乘，三报同皆一忏。
余如戒本、羯磨疏述。
三中。
又六。
初叙愚教。
或下，列非相，六种自分。
预是罪者，以不知犯，漫云预入此篇者则忏之。
或迷忘者，谓疑、不识，或直牒迷忘而忏者。
如下，结示。
或违教罪，或不学无知，故云罪非逃也。
故下，劝令依法。
水、镜清明，而又过之，故云逾也。
彼即能忏，此即受忏者。
何下，征释所以。
三报，现报、生报、后报也。
余下指广。
①无私隐，识相显了，莫笼通也。
如上非相，即名私隐。
第四，忏波逸提法分二：初明三十舍堕，后约九十。
初中分三，谓僧法、众多人法、对首法。
三十。
标中。
本是僧法，由界僧少①，次开二位。
就下二位，皆是别法，但事仪有别，故两分之。
①由界僧少，律六·四：此舍堕衣，应舍与僧，若众多人，若一人。
不得别众舍；若舍不成舍，突吉罗。
又初分四：一、明舍财，二、明舍心，三、明舍罪，四、还衣杂相。
僧法中。
财是犯缘，心是业本，罪是已成之业，必能感报。
虽具三舍，得名唯据舍财，就意正在舍心，心舍罪除，衣仍清净，故复还之。
立此四科，括忏尽矣。
初舍财中分四。
一、辩定须舍得不，又二：初、总明舍法差别，二、辨财体是非。
初中。
三十戒内，且约僧犯。
尼非无忏，清心者希。
僧舍堕中，自他分二。
一者，自舍。
如乞蚕绵用为衣服，但自斩坏，不须对境。
二者，对他。
道、俗分二。
两种宝戒，必舍俗人；余二十七，则对道舍，通局分二。
乞钵一戒，要本住处，又在僧中行钵等法，违则不成。
余二十六，处通彼此，人含僧别。
各有意致，非钞者怀。
舍财中。
舍法差别。
从宽至狭，四重料简。
初、僧尼相对。
僧舍下，就僧分自他，简去蚕绵一戒。
二下，他中分道、俗，次简畜、贸两戒。
通下，道中分通、局，复简乞钵一戒。
言局有二：一、局当界，二、局僧中。
通则反之，故云余二十六等。
二、定财体。
诸舍乃多，事现三、五。
不过畜长、离衣、贩卖三事。
乞衣、受衣，义通犯不。
并如随相。
定体中。
初科。
三、五者，三即长、离、贩卖，五即更加乞、受。
上三最数，下二次之，故云通犯不。
余戒非无，但是稀耳。
就犯长中，初明长体，后相染过。
长体之相①，不过五种。
一、是属受持，故不须说。
以不说故，非是长限。
如三衣、坐具、钵盂三事，必是受持，随有衣襆、袋、帊，并不说净。
若受百一供具，亦须受持。
不受者有说、不说，如下卷中。
二、是随百一供身具，亦不须说。
如靴、鞋、屩、袜、瓶、碗、过减钵等。
十六枚器，尼须说净，僧直得畜②。
三、随重物，故不须说。
如八不净，体非随道。
律开畜被，故非净限。
乃至大毡、褥、帐等，准重不须。
四、入余舍堕，即不净财。
不应净法，亦不入长。
不同昔解：如取尼衣及贩卖财，入手犯受取，过限又犯长。
今解不然，财无再舍，罪不双结，单犯别舍。
不同他律，僧祇：离衣经十日，又犯长罪。
四分、多论，单有一过。
五、虽入长限，是佛开缘。
谓负债未入、他寄未入③、买得未入；或虽入手，决舍与他④；或共物未分：如是等例，是开限故，亦无犯长。
长体中。
初科，前明六物。
若下，明百一物。
受持则一向不说，不受则有说、不说。
如雨衣⑤、覆疮衣等，纵不加法，并不须说。
余衣、巾⑥等，即同长物须说。
二、随百一者。
若合加受法，已见上科。
此谓一向不须加者，故别简之。
屩，音脚，草履也。
十六枚⑦器，釜、瓶各二，盆、盖、杓各四，僧尼俱开，说、不说异。
三中。
言随重物者，谓随身所须。
八秽体非，被褥用重，既不入净，故无长过。
四中。
初正明。
不下，斥古，初引古非。
今下，显今解。
初示正义。
不下，简部别。
四分、多论，如长衣戒引。
五中。
五种缘开：上三并未入，下二约已入。
①长体之相，文从简也，业疏二二·三一：就定长中，有五种义，不在说净。
虽复过限，无入罪也。
②僧直得畜，通释：考律二四·一三，若尼得十六枚器，应即日受，余者净施，若违犯舍堕，比丘突吉罗，依此，比丘亦应净施畜。
③他寄未入，业疏云：如负债未得，他寄未受，买财未入，寄他主无。
④与他，问：阿难得粪扫衣，欲奉迦叶，以迦叶不在，恐犯畜长，佛因开十日。
彼既决舍与他，何故恐犯长？
思之！
⑤雨衣，通释：若一向不受百一人，此二衣依十诵等限内不须说；若百一供身人，准二衣篇，五分、善见并受持此二衣。
⑥余衣巾，又准五分，手巾、面巾、针线囊、钵囊等，皆令受持。
今须说者，受持外故。
若依畜长人，巾等非衣，不须说。
⑦十六枚，大釜、小釜、水瓶、洗瓶，各具盆、盖、杓，故十六也。
律二四：十六者：大釜、釜盖、大盆及杓，小釜、釜盖、小盆及杓，水瓶、瓶盖、盆及杓，洗瓶、瓶盖、盆及杓。
又见下钵器篇记曰：枚，枝也，今但取个数耳。
会正：指归云：竹曰个，草茎木曰枚。
母论谓十六种器，枚犹种。
通释：大小二釜，既开僧尼自畜。
按：非如今时食釜，但如药锅、药罐、茶釜等耳。
相染之文，如上已明。
相染指上者，亦即长戒。
如十日中皆得衣，初日为能染，余日为所染，皆随能染判犯。
二、离衣宿。
随其二、三是犯过者，牒入文中，并必知数。
非通三衣也。
离衣中。
随二、三者，谓须提名别牒。
非下，遮滥。
三、贩、卖、买物。
三事须分，如上随戒。
贩卖。
标中。
三事名相各别，前戒已分，不重引也。
谓且如买物，佛制俗人而交贸。
俗所取衣食具，一切衣、钵、瓶、碗、纸、笔、墨等，无问轻重多少，无非争价上下，口自断当，虽非犯长，乃入买易，皆犯舍堕。
若买田宅、人畜、几案、床席，但作吉忏，不须入舍。
明入舍中。
初列轻物入舍。
佛所开物，犯者数故。
若下，次明重物不入。
由佛不听，为之稀故。
若长财、贩易衣物散多，当随物处别舍，其罪一处总治。
治罪既竟，次第还衣。
若虽舍衣，有尽不尽，犯长相染①，余舍通成。
总别中。
初明别舍别还，罪得合忏。
若下，次简舍衣有染不染。
三十戒中，唯五长有相染义，谓衣中有三，十日月望急施，及长钵长药为五。
此明唯畜长，制须尽舍。
离衣贩乞等，随别舍之，不尽相染。
①犯长相染，准下，不尽残物是长则相染，若余物者不相染。
又五长中，衣、药、钵互望无相染，但染自类，具如下还衣中。
二、忘见本物成不者。
忘见。
标中。
谓忏长罪舍衣时，遗忘不尽，及忏罪已方见忘物，而染不染别，故须辨之。
谓舍衣多忘，喜相染决。
若舍衣竟，若还衣已说净讫，忽见忘物。
前舍、说净二法两成，后所忘者，更将舍堕。
若还财未说而见忘物，并即相染，通将入犯长舍之。
前财虽是乞衣、贩博，舍还事同新得，如法说净。
但为长忘相染，故不得说，还作长舍。
正明中。
初科。
上二句示义。
决字，古记云字误，合作污。
若下，辨相染。
初明不染，由入净故。
前舍说净，即是二法。
若还财下，次明相染，由未说净，无法简故。
前财即已忏者，乞贩亦舍者，但使忘物是长，不论舍者是长非长。
若言忘者施他，此亦不成。
以作属己前生，后乃恐染而舍，此非净施，佛不许之。
文云：若舍已，然后遣也。
次科。
初示。
见物作念，意欲不染。
此下，断犯。
谓才见忘物，即有属己之念，故曰前生。
前心已染，方起施心，故判不成。
文下，引证。
舍谓舍忏，遣即与人。
反明不忏不成施故。
其所忘物，若是贩卖余舍，片无相染。
言相染者，十日、一月、急施过后三戒，相通相染。
三中。
简其所忘。
余戒本非贪畜，但是受纳乖方，故不相染。
三长反此，故有染也。
以此事劳，舍财衣前，预生舍念，决属三宝、别人者，成。
舍后更取，则是重盗，不入此戒，须知！
四中。
谓舍财者恐有所忘，决心预舍。
后见无染，即须付彼。
三、修舍威仪。
其衣物三处束襆：长衣襆，是离衣，诸杂舍。
若衣财多段，须一一舍；今通连束，论云①一舍得成。
又恐忘物相染，故须历别：是长有染；杂舍则通；离衣一种，染亦不得。
如是将来僧中，收聚一处。
彼比丘应偏露右肩，脱革屣，四向礼僧足，互跪合掌，曲身低头执衣。
威仪中。
初明处置衣物；彼下，后示舍衣仪相。
初中，前明别幞。
若下，示离合：初明得合，谓三幞中别段同束也；又下，示须离，为分忘染故。
长本有染，由贪积故；离定无染，受持物故；杂舍通者，据本无染，但为舍还入净故染，故云通也。
然据舍财，未必有忘，但欲表示三品不同，故须各襆。
私释：又为还财有隔日、即座之异，故须各处。
离衣虽同即座，受、净法异，故复两分。
①论云，长衣戒云：善见云：若一处缚束，一罪；若不缚束，计衣段段，明相出，随处得罪。
记云：说净离合，事亦同之。
通释：今之舍财，亦准之欤。
又善见一四·一一云：若言为展转净故，与长老随用。
四、正说舍词。
未得即说。
僧中上座应告不来诸比丘说欲及清净。
得和合已，然后方舍。
以律云：此舍堕衣，应舍与僧，若众多人，若一人。
不得别众舍；若舍，不成，得罪。
文相如是，临事多忘。
然后舍云：大德僧听！
我某甲比丘，故畜众多长衣，过限不净施，犯舍堕；故离僧伽梨，犯舍堕；买得衣物，犯舍堕。
今持此衣物舍与僧。
正说中。
初明和僧。
虽不秉法，须问表和，成僧法故。
以下，引证。
虽通僧别，必约尽界。
制不别众，弥彰僧法，故必先和。
文相等者，准文嘱累。
然下，次正陈词。
具列三物。
出法如是，未必齐具。
二、明舍心法。
前明舍财，乃离罪缘法；后明舍罪，除感报法；今明舍心，正除罪因。
次明舍心。
标中。
财为犯境，故是罪缘；罪是结业，故能感报；心为业本，故是罪因。
今行悔法，三种俱舍，故并云除。
以贮畜相续，无心舍净。
今故犯罪，舍已犹畜，贪心尤结，罪因不除，虽忏还犯。
此谓长财之舍，不同余杂罪种。
若取通理，要断后畜为先。
故文中由决舍与他，彼不还者，但得小罪，止是失法之愆。
正明中。
初文又三：初叙相续；此下，显异；若下，示要。
下指文者，即律明舍已僧不还者犯吉，而不成盗。
决意可知矣。
四分一律，宗是大乘，虚通无系。
故发言诚，事无滞结。
若依他部，一舍已后，无反还求，任僧处断。
或入常住，或入四方，或观所须，或弃山水。
即同此律斩坏、入厨，施僧、施俗。
显宗中。
初叙本宗。
宗大乘者，分通义也。
虚通无系者，因果推心也，即业疏云：舍财用非重，知心虚通。
故发言诚者，即对僧舍也。
言表于诚，既陈舍词，则无贪畜，故云无滞结也。
若下，次明他部诸舍不同。
如十诵：二宝，少者永舍，多付净人作四方僧卧具。
五分①：二宝，入僧永弃；五敷，永入常住。
僧祇②：二宝，入僧无尽财中；五卧具，舍入僧，随僧用。
善见：金银掷去。
了论：长衣、长钵、雨衣、急施，舍与僧已，僧问须者应还。
余广如诸部别行中。
文中，常住通二种，四方局常住常住。
弃山水者，即诸律二宝永弃也。
即同此律者，本宗亦有永舍之义：蚕绵违慈过重，故须斩坏；乞钵损处事深，故罚入厨；七日药以味重故，齐七日者施僧，过七日者与守园人。
问：既同他律，岂是虚通？
则与上文一何相反？
答：酌情之教，随缘缓急，知机而设，故非一概。
①五分，诸部中，五分明舍有五种不同。
一、二宝舍与僧，差人永弃。
若僧不弃，净人为僧贸衣食，唯本主不得用。
二、五敷入常住，唯本主不得坐卧。
三、药与僧，舍与俗人、沙弥涂足、燃灯，本主不得用，余比丘不得食。
四、乞钵入厨。
五、诸衣还主。
后二同四分。
记：五敷：一、蚕绵，二、黑毛，三、白毛，四、减六年，五、不揲坐具。
东野：五分云：应弃此物著坑中、火中、流水中、旷野中，不应志处。
若捉著余处，不得更捉。
彼比丘不应问僧此物当云何？
僧亦不应教作是作是。
若不弃、不问僧，而使净人以贸僧处衣食之物来与僧，僧得受。
若分，唯犯罪人不得受分。
②僧祇，彼云：僧中舍已，不得还彼比丘，僧亦不得分。
若多者，应著无尽财中。
于此无尽财中，若生息利，得作房舍中衣，不得食用。
故知行者若欲舍堕，先须舍心。
若心不舍，两相劳扰。
但人见狭，性非通远；口虽世表，行寔庸陋。
今若不舍，要必归死？
舍身任业，一毫莫随。
而不思大事，任世送终，以此经生，生亦虚过。
但知僧能除罪，行绍佛踪；何得以世浮财，劳心役虑！
岂唯故为虚诫，圣论明文须知。
诫告中。
初科为五。
初直劝。
两相劳扰者，能忏、所对，皆徒为故。
但下，出不舍所以。
见即识见，性谓心性。
口说解脱，故云世表；行缚尘事，故云庸陋。
今下，举死事激劝。
要必归死者，意谓必待至死而将去耶？
大事即出家所为，经生犹言度世。
但下，举胜行深勉。
岂下，引生下文。
萨婆多云：一、衣已舍，罪已悔，畜心断，当日得本财及意外财，得受；二、衣已舍，罪未悔，畜心断，当日得本财及外财，得吉罗；三、衣舍与他，罪已悔，畜心不断，当日、余日得本财及意外财，并犯舍堕。
此句正是舍心之模要。
余句如疏①。
次科。
论中，初句一切如法。
本财即僧还者，意外财谓别得者。
以心断故，本财既净，不染外财，故并得受。
第二句，但未悔罪，不合先受，止得非法之罪；由心断故，亦应得受。
第三句，但心不断，当日、余日本异二财，皆犯堕罪。
前句心断，当日得受，此句不断，余日尚犯，可证行忏舍心为要。
余句如疏者，见戒疏·舍堕中。
若羯磨中，亦出三句。
准有衣已舍，罪未悔，畜心不断，堕。
此句罪同第三，故所不出。
①余句如疏，文云：多论中六句分别：初、衣已舍，罪已悔，畜心未断，更受异衣，为前衣所染；二、衣舍，罪悔，求心未断，乃至一月得所求衣，及意外衣，皆染犯舍；三、衣已舍，罪已悔，畜心断，即日得衣无犯，以心断故；四、衣已舍，罪已悔，畜心断，后日更求得衣不犯，中间心舍故；五、地了时，衣舍，罪悔，畜心断，向暮更求得衣，犯吉罗；六、衣已舍，罪未悔，畜心断，正使多日得衣，犯吉。
准行宗记，第一畜心、第二求心异，又久、近时别。
第三、第六，并约得衣。
于中第三，衣、罪、心三俱舍故，即日得衣无罪。
第六，罪未悔故，多日得长，犯吉。
次四与五并约再求，此二虽衣、罪、心三俱舍，然第五即日求得故犯吉，第四后日求得故不犯。
又一、三、六约得衣，若对今文，第一即今第三，三即今第一，六即今第二。
彼二、四、五并约求财，故与今别。
三、明舍罪法有七。
一、对僧乞忏者。
在僧中如前威仪，合掌，口言①：大德僧听！
某甲比丘，故畜众多长财，不说净，犯舍堕。
离僧伽梨宿，犯舍堕。
是衣已舍与僧，是中各有波逸提罪。
长衣云众多，则罪不忆数；若言一二，亦须述数多少。
若三衣，一向知数。
若借衣受持，但忏离罪，衣不须舍。
若犯多时②者云：犯舍长财已用、坏尽，各犯根本波逸提罪不忆数。
若忆数者，随有言之。
余买得财等用尽亦尔。
今从众僧乞忏悔。
愿僧听我某甲比丘忏悔，慈悯故！
此法出律③·灭诤法中。
文不具足，准须具列。
如是三说已，上座告僧云：大众受彼忏悔。
舍罪。
对僧乞中，初示威仪。
口下，次陈词句：初、嘱听，称名；二、故畜下，牒示两舍；今从下，正明求忏。
牒犯中又三。
初、约长财。
注文，以物容染犯，有过、不过，故须随牒。
若有过者，应于不说净上加之。
次、约离衣。
注中三段：上简长、离，牒相通局；次明借衣不须舍；下标长财用坏。
正乞中，注文云不具者，彼但云④合掌说罪名种，作如是忏，今以义加之。
①口言，律六，文云：大德僧听！
我某甲比丘故畜尔所长衣过十日，犯舍堕，我今舍与僧。
离衣云：大德僧听！
我某甲比丘离衣宿，犯舍堕，我今舍与僧。
②若犯多时，通释：若单忏犯长，将犯长财已用坏尽已下文续上长财不说净，犯舍堕下诵之，离僧伽黎已下文除之；若与离衣合忏，则随时加改唱之，不可谨诵。
③此法出律，律·舍堕中，但出舍财法，及受忏、还财二单白，及诃责、立誓，而不出乞忏及请主。
故今准灭诤法出乞忏法，下请主但从义立也。
然据灭诤法中，无乞忏词，故上忏兰中，记云无乞忏，然文自当乞忏，故今指之。
灭诤中文曰：若欲在僧中忏者，应往僧中偏露右肩，脱革屣，礼僧足已，右膝著地，合掌白如是，言：大德僧听！
我某甲比丘犯某甲罪，今从僧忏悔。
如是三说。
次有忏主单白。
钞云此法出灭诤中者，依文似且点今从已下文，然据义则统始终。
④彼但云，记引彼小众对首文也，彼云：彼至二、三清净比丘所，偏露右肩，乃至合掌说罪名、种，作如是言。
忏悔法如上。
通释：如上者，上对首忏中云长老一心念，我某甲比丘犯某甲罪，今从长老忏悔等是也。
然今钞所点，正大众忏中文耳。
彼中云：乃至合掌白如是言：大德僧听！
我某甲比丘犯某甲罪，今从僧忏悔。
此乞忏文。
上小众对中文，非乞忏文，但是说名、种也。
二、请忏悔主。
必须根本俗人已来不破五戒、八戒，入佛法中不犯十戒、具戒中重者，下四聚罪曾经依律忏法者，然后受他请。
二、请主。
简人中。
初文，前约犯重简。
五、八、十成边罪，具戒成二灭。
下约轻罪简。
所以须简者，佛言：有犯者，不得受他忏悔，不得向有犯者解罪。
次科。
佛言即律文，上句制所对，下句制能忏。
亦不同昔下至不同犯。
此妄引五分正文①。
彼中开命难大缘，不问同犯不同犯俱开。
今是闲预，必是非法。
律中令觅②清净比丘。
若无，不得说戒、忏悔。
三中。
初示古。
彼谓：但不与同犯，即堪对忏，不必全净。
此下，斥非。
初句略斥。
彼下，决通：初决五分开意；今下，申今不开。
上二句义判。
律下，准例，即说戒中文。
①五分正文，一八·一三云：有一病比丘犯罪，语一比丘言：大德！
我犯罪。
彼答：我亦犯罪。
不得悔，而命终。
诸比丘作如是念：若世尊听向有罪比丘悔过者，不使此比丘不悔而终。
以是白佛。
佛言：听向有罪比丘悔过，但不得向同犯者悔过。
又云：有一病比丘犯罪，语一比丘：大德我犯此罪。
彼言：我亦犯此罪。
不得悔过而终。
诸比丘作此念：若世尊听向同犯一罪比丘悔过者，不使此比丘不悔而终。
以是白佛。
佛听同犯不同犯得向悔。
②律中令觅，律三六·二一：时说戒日，有异住处一切僧尽犯罪，自念：佛制有犯者不得说戒，不得闻戒，不得受他忏悔，又不得向犯者忏悔，我等当云何？
佛言：觅清净客比丘，当悔。
若无者，当差二、三人往他寺悔已，还本寺。
余比丘次第向悔。
若不尔，一切僧当作白忏已说戒。
正明请法。
律虽不出，事须义立。
应至清净者前，互跪合掌云：大德一心念！
我某甲比丘请大德为波逸提忏悔主。
愿大德为我作波逸提忏悔主，慈悯故！
三请已，未得答可不。
请法中：初标示；应下，具仪；大下，出法。
三、忏主单白。
和僧，索欲，问和，答已。
白言：大德僧听！
某甲比丘故畜众多长财不说净，犯舍堕；离僧伽梨宿，犯舍堕。
此诸衣物，已舍与僧。
是中犯长波逸提罪，不忆数。
离僧伽梨一波逸提，犯长舍财已用、坏尽，亦有根本波逸提罪不忆数。
今从众僧乞忏悔。
若僧时到，僧忍听。
我某甲比丘受某甲比丘忏悔。
白如是。
作是白已，前所忏者大于己者，告云尔；若小者，云可受汝忏悔。
三中。
初、问和，二、作白，三、受忏。
白中，长离合牒。
长财用、坏，并是出法。
随时有无，不可谨诵。
四、为说罪名、种、相，破戒余习。
先为说持破之相，后分别轻重悔法。
当量前事告之。
若是犯长者，云比丘之法，本无积聚。
涅槃文证①，不名为僧。
今以凡心违于佛教，甚可耻等。
若离衣者，告云：佛言，我为诸弟子结戒，宁死不犯。
比丘止有三衣钵器，行必随身，犹如飞鸟，无所顾恋。
今慢佛正法，不制随身，制者留著，岂成佛子！
若离此衣，生名破戒之人。
妄食信施，所执钵盂，即烊铜器；所著衣者，是热铁鍱。
出在大论，岂是凡言？
乃至破戒余习，破戒衣食故，入畜生中，别受无毛虫鸟、啖粪众生等。
如是随机，约略斩斫五、三句要害事，以示语之。
但犯罪长时，心智顽钝，虽闻苦语，未足动心者，亦不必诫示，亦不劳为受，以相续故也。
第四，说持破中。
初教量宜；若下，次出法式。
初示畜长过。
涅槃即诃八不净中文，彼云若人受畜八不净财，我非彼师，彼非我弟子等。
次示离衣过。
初叙佛本制。
今下，示破毁因果。
出大论者，如标宗引。
乃至下，合示二戒余习。
如是下，劝令从要。
但犯下，教观机宜。
①涅槃文证，第五四相品文云：声闻僧者，无有积聚，所谓奴婢、非法之物。
会疏卷五。
记引二三德王品文者，恐似不符。
次为说罪名。
名有三种：一者，根本波逸提，此最后忏；二者，从生根本三突吉罗，在根本前忏；三者，从生覆藏六品吉罗，最在前忏。
云何六品？
一者根本覆吉罗，经初夜一品，第二夜一品。
例余著用、默妄各有二品，通前六品。
并据犯者言之。
必无此九品，亦不得谨诵。
大见诵者，故重言之。
犹恐有诵者，知复奈何，当复奈何？
次科，总分中。
初文。
三位中：初是根本；后是从生；中一望前为从生，望后名根本，故兼二名。
言三罪者，谓犯本罪已，最先覆藏，及著用犯舍衣，复经僧说戒默妄语，各得一吉罪。
后从生六品者，即于三吉之下，各有初夜、二夜覆藏二罪，共为六罪。
合上三罪，则为九品。
若据羯磨①，止存八品，除根本覆藏一吉，直于根本罪上立二品从生。
究理为论，疏为了义。
并下，结示。
以世多诵语，不问有无，故此嘱累。
重言即上并据等三句。
若欲易晓，略为图示：①羯磨，八品图：今正初忏六品覆藏。
律文在前，不得合堕。
应请一比丘，即向所请者亦得。
口言：大德一心念！
我某甲比丘请大德为突吉罗忏悔主。
愿大德为我作突吉罗忏悔主，慈悯故！
三请已。
次请忏主。
上二句标举，次二句遮滥。
应下，正请。
即向所请者，谓波逸提忏主。
二、正悔罪。
应言：大德一心念！
我某甲比丘，故畜众多长衣不说净，犯舍堕；离僧伽梨宿，犯一舍堕；并不发露，犯突吉罗；经夜覆藏，随夜展转覆藏。
并著用前犯舍衣突吉罗；经夜覆藏，随夜展转覆藏。
经僧说戒九处三问，默妄突吉罗罪；经夜覆藏，随夜展转覆藏。
如是六品，各是突吉罗，各不忆数。
今向大德忏悔，不敢覆藏。
愿大德忆我。
告言：自责心，生厌离。
答言：尔。
别示中。
忏六品文。
根本且举长离，从生备出六品，行忏者临事加减。
问：所以覆藏但至二夜者？
答：且举二夜以明展转，故言二罪。
若覆多日，即应多品。
问：何名随夜展转？
答：如经一夜，望覆根本一罪，二夜即覆初夜，三夜复覆二夜，如是相望，乃至百千，皆名展转。
所以前羯磨中，牒百夜覆藏等。
旧云：所以但至二夜者，恐犯无穷之过。
谬矣。
二、次忏三小罪。
根本；著用舍堕，律中、善见俱结罪名；说戒默妄，文亦同此。
忏三种中，初文。
根本即最初覆藏。
著用舍堕下，合有衣字。
律、论俱结罪者，指所出也。
默妄同此者，亦谓彼论同此律也。
如前请讫，更不重言。
但正忏本罪。
应言：大德一心念！
我某甲比丘故畜长财众多不说净，犯众多波逸提罪；离僧伽梨犯一波逸提罪。
各经夜覆藏，犯突吉罗罪如上多少；又经僧说戒九处三问①默妄，突吉罗罪不忆数；又著用不如法衣，犯众多突吉罗罪。
今向大德忏悔，愿大德忆我。
呵责、立誓如前。
忏法中。
初指请法。
由是同篇，不须更请，即对前主直尔陈悔。
但下，忏本罪。
①九处三问，谓戒本八篇及序，九处各作三问故。
问：三问唯犯一吉否？
答：戒疏云：既有三问，随问覆默，还得三罪。
问：如犯一罪，唯于当篇三问犯三吉，自余八处三问不结吉耶？
答：疏云：但有犯者，不合闻戒。
故随问九处，皆有隐心，则随犯罪。
问：纵有多罪，一问唯犯一默妄否？
答：疏云：若犯十罪，随其三九皆有默净，则犯二百七十吉罪。
准之，单犯一罪，九处三问，结二十七吉。
问：如僧说戒，既有多人，随人别结耶？
为总结？
答：疏曰：望多人还得多罪。
如妄语法，一言诳多，随人人闻，闻皆得罪。
对首、心念，例如上分。
问：对首、心念皆吉耶？
答：疏曰：若据对首，有罪陈净，具有三堕。
心念者，记云：说不对人，理得三吉。
义门辨相，古今别义，具可见疏中，今且抽正义要文。
问：如上文既有多罪，何钞云默妄一品？
答：此盖约位云一品耳。
若论罪数，实有众多，故文云不忆数，此意也。
问：忏罪、露罪，俱唯得对清净人，若有犯罪，而不得清净人，则不得忏、露。
若尔，如何得说戒耶？
答：准说戒篇，若座上忆罪，对人发露恐大众闹乱者，但心念口言，陈露已闻戒云云，词句如彼。
今不得清净对首，亦心念发露，发露讫说戒耳。
业疏云：若无客者，作念：若得清净比丘，罪如法除。
念已，当心念口言，三说布萨。
然忏法繁重，生善致难。
恐停劳僧众，当于舍衣前，别处悔九品小罪。
临至僧中，单题根本者，最是机要。
三中。
令前悔者，今时行事，宜依此式。
五、正悔本罪法。
应在受忏人前，具仪，口云：大德一心念！
我某甲比丘，故畜长衣众多不说净，犯舍堕；故离僧伽梨，犯舍堕。
此衣物已舍与僧。
各犯波逸提罪，如上犯数。
又犯长舍财已用、坏尽，各犯根本波逸提罪不忆数。
今向大德发露忏悔，不敢覆藏。
忏悔则安乐。
不忏悔不安乐，忆念犯发露，知而不敢覆藏。
愿大德忆我清净，戒身具足，清净布萨。
正悔中。
初明威仪。
口下，作法，准疏分文为八。
初、大德念者，告令摄想也。
二、我某甲者，牒己名号也。
三、故畜下，张列种相，定罪多少也。
四、今向发露者，表无覆藏，说罪本故。
此之一句，是忏本也。
五、忏则安乐者，远得禅果，用适心、形，故曰二也。
六、不忏下，明为恶业缠缚三途。
身既不安，心宁怀乐也？
七、愿大德下，请证明也。
八、戒身具足者，前犯如染，今忏顺本，故曰也。
清净布萨者，自行内清，见闻外净，忏本犯已，应成僧法，故得内外和合也。
所以三说者，表情重之勤也。
词中注云无著用等者，谓著用、坏尽，据有言之，已前乞忏及忏主白中皆牒。
必若无者，例须除去，故云自上并不须等。
六、呵责治。
应告云：汝自责心，生厌离。
七、立誓。
言：尔。
大段四门还衣杂法。
初、料简是非。
三十戒中：五长戒者，必须畜断，然后得还；非五长者，本以受取违法，不由畜过，当座还之。
还衣中。
料简中。
初文两判，且据粗分。
若准戒疏，则有多别。
彼云：三十戒中，绵衣、二宝①三戒不对僧，二十七戒②对僧舍。
四戒即归：二离、二毛，非相染故。
七日药虽染，制身外用，亦即日还。
四戒经宿还，以畜续故。
余十八戒别别舍者，不须经宿，非贪贮故。
今明五长，准前多论，但取畜断，不必经宿。
若据宿还，乃依本律③。
但世多专执，故须指破。
是以二疏④五长并经宿还，及此下文，亦还循旧。
①绵衣、二宝，问：此三戒，律中不出受忏羯磨，按舍堕众法者，应唯约舍财，悔罪还对一人故。
若尔，此三戒及余财事用尽，单悔本罪，故虽界不集人，对一人悔罪成否？
答：古师立此义，今师正义不开。
何者？
三十九十虽同堕，此既因财事犯，情过亦重，故列三十别为僧悔。
律二宝等，羯磨虽缺，十诵、多论有明文故，若界无人时，三十戒通对首成。
问：三十中，如上单悔本罪时，九十罪得合牒忏否？
答：准业疏成也，同篇故，同对一人三说故。
②二十七戒，通释：准前文明能染、所染有无具缺者，于二十七戒中，二离、二毛四戒，一向无能染所染；十日、月望、急施三戒，具能染所染；自余二十戒，唯有所染。
于中，药、钵二戒，体别故，亦非所染。
故行宗云：三种长衣，即为能染。
六戒不染，上四如前，药即七日，钵谓乞钵，此二体别，故不相染。
故唯有十八戒，而为所染。
若别舍者，即座还之。
若与三长衣合舍者，经宿还之。
故疏云：前虽别犯，及舍财已，通是长净。
还财之时，以长未宿，染心还起，于新舍衣，更复相染。
故令经宿，共长同还也。
若与长药、钵合舍者，又彼不染他类，故疏云：若以二十三戒共长钵合舍，唯乞钵须宿，余皆即还也。
若以二十三戒，共长药合舍，一时并归，以其衣食内外资别，并不相染故。
若单舍衣、钵四长，则并经宿还。
③乃依本律，通释：律长衣戒中，若僧多，难集，若比丘因缘事欲远行时，即座展转还彼衣。
而无经宿文。
准注羯磨，出明了论云云。
然虽律无文，难集等缘方开，无缘必可经宿也。
又五长中，律唯长衣制展转付衣，余四长同离衣等，即座直付也。
按四长皆制说净，畜心同长衣故，今钞例准五长，皆须经宿。
④二疏，戒疏如上，业疏云：以长能染，须宿净心，故别还也。
今行事者，恐畜心不断故，令经宿还。
今不同之。
必不断心，多日亦犯，若舍心断，当日得还，如上论文。
今且依循旧法，若五长者，谓十日衣、一月衣、长钵、七日药、急施过后畜等，经宿还之。
次科为三。
初指时事。
今不下，点非。
然虽有据，不可偏计。
须知心断，当日可还；必存畜心，多日亦染。
指破还用，意在两通。
指上论者，即多论初句。
今且下，取古。
五长中，长药即还，如上疏说。
律云：若大众多，难集，彼比丘有因缘事欲远行，僧即应还彼衣。
彼得衣已，屏处付之。
须作展转羯磨。
其文如亡①人轻物法，加云：僧今持是衣与某甲比丘，某甲比丘当还某甲比丘。
白如是。
余词并同直付法。
律云，应问彼言此衣与谁，随彼与者与之。
还法中，初文。
前引开缘。
大众多者，界广人众，隔明重集，事成劳扰，此一缘也。
难集者，同住纵少，或有别缘，情和难遂，此二缘也。
上二是他缘，远行即己缘。
由此诸缘，虽是五长，即日便还。
应还彼者，彼即代受比丘。
展转羯磨，文不具出。
今依删补羯磨引之。
白云：大德僧听！
某甲比丘故畜长衣犯舍堕，此衣已舍与僧。
若僧时到，僧忍听。
僧今持是衣与某甲比丘。
某甲比丘当还此比丘。
白如是。
羯磨云：大德僧听！
某甲比丘故畜众多长衣犯舍堕，此衣已舍与僧。
僧今持此衣与某甲比丘。
某甲比丘当还此比丘。
谁诸长老忍僧持此衣与某甲比丘，某甲比丘当还此比丘者默然，谁不忍者说。
僧已忍持此衣与某甲比丘，某甲比丘当还某甲比丘竟。
僧忍默然故，是事如是持。
律令问彼者，即问忏罪比丘，令谁代受。
准须羯磨前问。
彼应称名答僧：与某甲比丘。
①如亡，通释：还衣有转付、直付二法，大似亡物有付分、直分二法也。
今所指，付分也。
注羯磨下二一页。
若非五长，及是五长明日还者，直作羯磨还之。
和，索，问缘，答讫。
白言：大德僧听！
某甲比丘故离僧伽梨宿，犯舍堕，是诸衣物已舍与僧。
若僧时到，僧忍听。
僧今持是衣物还某甲比丘。
白如是。
大德僧听！
某甲比丘故离僧伽梨宿，犯舍堕，此衣已舍与僧。
僧今持是衣还某甲比丘。
谁诸长老忍僧今持是衣还某甲比丘者默然，谁不忍者说。
僧已忍还某甲比丘衣竟。
僧忍默然故，是事如是持。
直还中。
初标所被。
由前五长不许即还，故开展转。
是则前法唯局五长。
此明直还，则通二十七戒。
又复五长兼通两法，二十二戒唯局直还。
和下，正作法。
律中：若不还衣者，得吉罗。
若依他部，如前具解，又如下卷诸部别行事中。
杂相中。
初科：前示本宗制还；若下，明他部多别。
前后已出，故但两指。
如前即舍心中。
问：先忏根本，后忏吉罗，罪灭不？
答：如僧残不异故，罪不得出。
次科。
问中。
根条互倒，恐谓成法故。
答中。
例决律中忏残，先悔覆藏，后出本罪，法有伦次；倒作违教，准理不成。
问：四人单白得受忏不？
答：前已明之，并须五人已上方行羯磨。
四人若作，但得对首，如上卷中。
后问中。
或决当时妄行，或遮后世滥用。
答中。
指前即忏兰中，上卷亦指集僧。
余有诸舍，如别篇自现，故不广述。
指余中。
谓蚕绵、二宝、长药，并如随相明之。
二、明众多人舍有三。
初、对四人舍法。
舍财、还财，如前僧法不异。
舍心亦同，乃至一人岂有须畜？
若论舍罪，则有六种。
前须乞忏①，由对僧也；以对别故，则无白文。
余词同上，但改单白为问边人言：诸长老！
若长老听我受某甲比丘忏悔者，我当受。
彼言：尔。
余如删补羯磨。
众多人中。
初、总指三位并同；若下，别示舍罪有异。
言六种者，准前偷兰，不入乞忏，故下别标，用舍随人，意是不用。
余同上者，准须具列：一、请忏主；二、问边人，词句如文，唯此为别；三、说罪相；四、正悔罪；五、呵责；六、立誓。
①前须乞忏，通释：既标六种，即知意在不须乞忏故。
前须乞忏等四句，上下影略明之而已。
若具云之，应云：前大众中须乞忏及白文，由对僧也；今以对别故，则无乞忏及白文。
若约七种解之，前者但于众多人中自论前后也，谓最前须乞忏，由对僧故；与大众忏全同，故除之。
外别立六种故，合则成七种。
后六种中，以对别故，则无白文，乃改单白为问边人耳。
但此一别，余并同上。
对三人、二人法亦大同。
既是全别，初舍衣云众多大德一心念，然后自陈，后云舍与众多大德。
舍罪中，问边人与上无异，余法并同。
二部还衣，前须羯磨，自他是僧；后别人法，口和还得。
三、二人中。
初示同。
既下，显别。
初明舍衣。
言全别者，对前四人，兼僧、别故。
准羯磨云：诸大德听！
我某甲比丘故畜众多长衣犯舍堕，我今舍与诸大德。
次舍罪。
须具六法，列次同前。
二下，后明还衣。
二部即四人与三、二人。
其三、二人法，文中不出。
羯磨令准舍衣法，应云：诸大德！
若大德听我还某甲比丘衣者，我当还之。
对一人法，大略可知。
舍财、还衣，直对而已。
若论除罪，无边人故，但具五法。
如上谨依，易知不述。
对首中。
舍衣应云：大德一心念！
我某甲比丘犯舍堕，今舍与大德。
还衣不出词句，羯磨令准舍衣法，应云：长老！
我今持是衣还汝。
除罪中，无人可问，故但五法：一、请忏主，二、说罪相，三、正悔，四、诃责，五、立誓。
五并无异，故令谨依。
二、明忏九十单堕法。
当随犯多少，总别通忏，方法同前。
恐后进未知，更重生一位。
且托妄语为缘，自余有犯，随名牒入。
若有从生之罪，如前根本之初忏之，或九品①、六品②、四品③、三品④、二品⑤，依知有无。
如过量坐具、新色三衣，并有著用，故须先悔，并同前示。
次忏九十，前缘中。
初指法同前；恐下，明今重示；且下，举事出法；若下，略示从生。
九品、六品者，示其不定也。
如过量等者，别提著用。
①九品，如过量衣等，从一根本生三品，谓根本覆藏、非法著用、说戒默妄；此各生二品，经夜覆藏、展转覆藏，共九品。
如上舍堕中。
②六品，如妄语、两舌等，除著用三品故。
③四品，如妄语等，或上四品，一、根本覆藏、二、说戒默妄，如更唯过一夜，各有一经夜覆藏，无展转覆藏，故止四品。
新色衣未经说戒等，亦同此也。
④三品，如妄语等，未经说戒，一根本覆藏，二经夜覆藏，三展转覆藏。
⑤二品，如过量衣，著已，已经说戒而未经宿，但生著用、默妄二吉。
且约一相解，更有余相，自寻求之。
二、正忏法。
先请一清净知律比丘堪解罪者，共在空静处，或对佛像前，具仪请之。
请法如上不异。
三请已。
当为分别罪名、种、相三种，又为说持、破两相，令生怖心。
正忏中。
初、请主，即初法也。
当下，说罪，即第二法。
如上具忏已，然后悔根本法，词云：大德一心念！
我某甲比丘，犯故妄语一波逸提罪，今向大德发露忏悔。
余如前说。
次科。
初、重示次第，恐妄行故。
如上具忏，谓须同上，先悔从生诸品，后悔根本，即第三法。
四、诃责，五、立誓。
此篇并用五法。
善见①云：若生时恶骂，彼人若入涅槃，骂者求悔，当于涅槃处作忏悔。
忏悔已，天道门不闭。
三中。
恶骂犯提。
彼人即所骂，骂者即能骂。
谓别求对首，于尸所行悔，非对死人忏也。
天道门不闭者，由与解仇，不障善道。
彼我俱益，故引勉之。
①善见，彼云：毁谤善人以重业故，天上门闭，开地狱门。
向彼人忏悔等，依论似障骂者之善道，记释彼此通障欤。
五、明忏提舍尼①法。
昔云：与波逸提同，一说为异。
今依律戒，自立忏法，不取人语。
随相四罪，文中具颁。
提舍尼法。
斥古中。
即如前引古羯磨也。
律戒即本律戒本。
颁合作班，音误。
①提舍尼，若依母论，亦通心念。
彼二·一九云：何者轻？
犯波罗提提舍尼，此罪轻，或向一人说，若自心念，皆能灭也。
先请一清净比丘。
文云：今请大德为波罗提提舍尼忏悔主。
余上下文同前。
正示中。
初、请主。
即一法也。
请词颇略，前加云大德一心念！
我比丘某甲，后续云愿大德为我等，故云上下同也。
为分别罪相。
次、说相。
即第二法。
正说舍罪。
文云：大德一心念！
我某甲比丘无病从非亲尼自手受食食。
大德！
我犯可呵法，所不应为，今向大德悔过。
一说便止。
呵治，立誓。
僧祇忏法①云，余词大同四分，前人问：汝见罪不？
答言：见。
语云：慎勿更作！
答言：顶戴持！
三、舍罪。
即第三法。
呵治立誓，足上为五。
下引僧祇者，上即义准四分戒文出法。
犹恐循古，疑非正忏，故引彼文以示同异。
初、指同。
云字写多，削之弥善。
前下，显异。
初审见罪，义是忏前，即当说罪。
下诫勿作，即今呵、誓。
故知前法事义已具。
若准羯磨，正用彼词。
①僧祇忏法，祇律二一·一二曰：是比丘应向余比丘悔过：长老，我堕可诃法，此法悔过。
前人应问：汝见罪否？
答言：见。
慎莫更作！
答言：顶戴持！
彼中别无请主、说罪等文。
又善见一四·八，说舍堕僧忏中，受忏者作单白已，问彼言：汝见罪否？
答言：见。
汝当来罪莫犯！
答言：善。
然后受忏悔。
又外无请主、说罪文。
六、忏突吉罗法。
此篇忏仪，亦有多别。
先出方轨，后立条例。
突吉罗中。
标云有多别者，或故、误两异，或覆藏、方便、独头不同故。
突吉罗罪，依律文中二种不同：一、故作故，犯应忏突吉罗，又犯非威仪突吉罗；二、若不故①作，犯非威仪突吉罗。
亦不分二忏之法。
若依摩夷论②说：故作者对人一说悔，误作者责心悔。
明了论、萨婆多亦同如此。
此则两忏灼然，通衢自显。
方轨中。
初科。
前引本律，即众学中文。
故心二罪，误但一罪，而无对、责两忏，故云不分等。
次引三论。
罪、忏两具，可决今宗。
而探责诸师偏执，故云通衢显也。
摩夷即母论。
①二、若不故，若依戒疏，即云若不故作者，识事而作，非故违教，但犯根本，无失仪罪，与今不同。
彼既云犯根本，似重吉罗。
又云识事而犯，知非迷妄。
若依疏意，非威仪犯，唯故作犯带之。
若依多论，失仪吉罗，五篇通有。
然钞、疏二文中，多分说准钞文，注羯磨亦引律。
今文约故、误二心释，故知正忏时，依钞可行也。
②摩夷论，母论卷八·二一，取要。
比来诸师相沿旧解，依文谨诵，同皆责心。
又引律文小罪不从人忏。
此文未了，须论解之。
当律明故、误二法，诸论明两忏不同。
正理自明，何得固执？
人言易毁，圣论难违。
斥世中。
初示其偏计。
又下，决彼所据。
此文未了者，无所简故，或可且就误犯为言。
须论解者，论即三论。
当下，会通律、论。
正下，以理结责。
今立论、律二种忏法。
先出罪种，后明忏仪。
次科。
先出罪种。
初、明诸篇覆藏罪。
由识知故隐，非①疑、不识，则不成覆。
垢心既重，岂名为误？
简覆藏中。
识知故隐者，明唯故心也。
疑、不识不成者，显无误也。
非字写错，合作有字，或作若字。
①非，通释：存非字亦得，但钞词略耳。
若具言之，应云：由识知故隐，非疑、不识；疑与不识，则不成覆故。
①明方便独头通二犯，科文。
通释：依科文及记释，覆藏但局故犯；方便及独头，通故、误两犯。
愚按云：独头理可通二犯，方便唯局故心，钞云并须对人是也。
济览：方便亦通误作欤。
篇聚中出无记犯，或手足损伤草木、地土，和僧媒娶，妄用僧物，长衣过限，非时入俗等。
此等诸相，若滞方便，将损木而已，岂无吉耶？
更须寻之。
次、明诸篇方便。
如淫戒发身欲起而未动方便，乃至吉罗中发心欲令身不齐整著三衣等，无问轻重①，并须对人。
以故发不善心，欲动其身口，并入故作摄。
若独头吉罗，如众学百戒，不从诸篇后生者。
诸类极多②。
并有故、误两犯，亦如前二忏。
次科。
正明中三。
初明方便，又二。
前别举六聚。
初、二两篇，但远方便；已下诸篇，远近二方便。
今此且就远者为言，故并云发心也。
文中，上身字写误，合作心字。
无问等者，总示犯相。
据通故、误两犯。
但昔谓远方便罪，例皆责心，是以文中但明故心须对人耳③。
若准了论，远罪责心。
虽有所出，然非今用。
若下，二、明独头。
可解。
诸下，三、总结两忏。
方便、独头，故言诸类。
①无问轻重，记释云据通故、误两犯云云，今按不然，方便意，岂通误犯？
今言轻重者，且约业理，谓初篇远方便则重，乃至第五篇远方便则轻，又下三篇中，远轻近重；然约制，则一品重吉，皆故犯故，故并令对人悔也。
②诸类极多，记云：方便、独头，故言诸类。
今解但约独头。
谓独头者，如众学百戒，及诸犍度杂制，多是独头。
故凡制如法治者，一犍度中，犹有无量，故云诸类极多。
凡诸独头，通该二犯，故云并有故、误等，非通方便也。
③须对人耳，记主意云：远方便罪亦通故、误，故则对悔，误责心灭。
然钞云并须对人者，是欲翻对昔解，例皆责心，故文中但约故心而云并须对人耳。
问：如初篇方便重吉罗，后篇方便轻，云何齐责心①、一说对人忏？
问中。
以独头果罪，名、体皆均；方便随篇，应分轻重。
故举为问。
云下，正难。
意云：既有重轻，理应别悔；不当误则齐责心，故则俱对说也。
①齐责心，问：文明方便，意既云责心，何上云不通误犯？
答：今记亦约故、误二犯解，责心、对人文是复，不尔。
凡责心语通诸聚对首悔，上来诃誓中一一云汝自责心，生厌离者是也，即篇聚中云重者，重责心云云。
彼记解云初明忏重吉。
虽是对首，还须自责，以责心之言，通诸悔故是也。
又据下正悔故作中，但出方便；误犯之中，唯出独头。
其通局可见矣。
答：罪名自齐，业随心起。
重者重悔，轻者轻治；同篇一处治，故结悔无阶降。
如卷初述。
答中。
初科。
上二句示罪。
罪名齐者，谓罪同约制也。
业随心者，谓重轻就业也。
重下，明忏。
上二句明心悔有殊，下二句明制忏无别。
卷初，即篇聚中，云重者重责心，轻者轻责心。
行事之时，虽同对责，当随事重轻，用心厚薄。
又云：罪该六聚，名通优劣。
心居浓淡，业必重轻。
理须别忏，义指为允。
次答中。
上二句示罪通。
本位居第六，方便通上五，故云该六聚也。
同号吉罗，而前篇为重，后篇渐轻，故云名通优劣也。
次二句明业异。
下二句判别忏。
准此，虽同吉罗，随聚各悔，则心境相应，重轻不滥矣。
上释据文，故云同篇一处；此解从理，故云义指为允。
允，当也。
次、明忏法。
先对故作分二。
前悔吉罗，如舍法中。
不得以同名吉罗，故共根本合忏。
律文自分六聚，不可抑之。
忏法中。
从生即覆藏。
初指前。
舍法即舍堕。
不下，遮滥。
律云①若犯僧残乃至吉罗，知而覆藏者，应先教作突吉罗忏，然后如法忏，故云律文自分等。
谓覆藏等罪，与六聚本罪分忏。
今若合忏，即是抑遏教文，故云不可抑之。
①律云，四五·三三，取要。
次忏根本。
且约淫戒方便，余则例之。
先请一忏主，其词如舍堕中，三请已。
便为说罪名、种、相已。
三、正舍罪，文云：大德一心念！
我某甲比丘，犯淫戒远方便突吉罗不忆数。
今向大德发露忏悔，愿大德忆我。
一说便止。
余词同上。
根本中。
初科又二：初、标举；先下，示法。
准前须五：一、请主；二、说相；三、舍罪，如文次列；余词同上即呵、誓二法。
此文四分无有。
今约提舍、波逸二忏，已多少不同，吉罗最微，不可广诵堕法。
不同僧祇①，彼合堕罪故也。
次科。
初句示前法。
言文无有者，显是义立。
今下，斥滥。
古本羯磨堕、吉同法。
意谓提舍在上，词句尚已少于逸提，岂得吉罗反同堕法？
故云今约等。
不下，遮妨。
彼宗堕、吉合一忏法。
宗计各异，不可辄用。
①僧祇，彼九，若畜长日已过十日，复著此衣，云：长老忆念！
我某甲比丘，长衣过十日，已于僧中舍。
此中犯波逸提罪，及受用不净衣，随用得越毗尼罪。
是一切罪，今向长老诚心悔过，不敢覆藏。
又卷二六明舍堕对人悔已，又云：犯波夜提乃至越毗尼罪，亦如是悔。
次明误作①。
先出其相。
谓心不正念，遇缘起非，外越威仪，理须改忏。
如著三衣，必回顾看视，诸相齐整，方乃进路。
戏笑、妄语诸非法相，并先不摄念故起斯过。
律云：佛制摄持威仪：比丘若入若出，屈申俯仰，摄持衣钵，若衣若食，若服药，大小便利，若眠②若睡若觉，若来若去，若坐若卧，若语若默，常尔一心。
若违此制，具结其犯。
误作中。
出相分三。
初通示三业。
如下，举事显相。
律下，引证。
初句总标。
比丘下，别释。
文中不出三业：初并身业，语默口业，一心即意业。
身口是别，意业为通。
又前身中，不出四仪、内外资缘、便利、睡卧等，括尽日事，皆须摄心。
眠睡语重，止是一事，律作睡眠、觉悟是也。
若违下，示犯。
准此有犯并须责心，故知真出家人，无时忘念。
此制微细，逗彼上根；末世下愚，故非力分。
准如母论③，衣食作观，利根之人著著口口，钝根总作一念。
然须励力望上增修，未可自屈，甘为下根，便即纵怠。
故当勤策，准此摄修，是则出家不徒然矣。
问：误心迷忘，即不可学，那得结罪？
答：凡误有二：一者对境迷心，二则放情忽忘。
谛知两相，想必无疑。
①次明误作，问：不故作犯，局第六聚耶？
答：篇聚中一四·四一出无记犯相云：谓元非摄护，随流任性，意非善恶，泛尔而造。
如比丘方坐，高谈虚论，费时损业，纵放身口；或手足伤损草木地土，和僧媒娶，妄用僧物，长衣过限，非时入俗，手触僧器，坏身口仪。
如是众例，并通摄犯。
唯除恒怀护持，误妄而造。
记云：上明不学制犯，唯下，简勤学开迷。
②若眠，止观四之二云：心神昏昏为睡，六识暗塞、四支倚放为眠。
若细分相，并非无异，今且据其大数耳。
③母论，善见论一五，取意。
次明作法。
先悔从生①，后明根本。
应具仪至佛庙所，致敬已，互跪合掌，云：我某甲比丘，犯误不齐整著郁多罗僧突吉罗罪，不忆数。
今发露忏悔，更不敢作。
余并准此。
作法中。
初悔从生，即覆藏等。
后根本中，止有二法：一、对灵像具仪露过，义同请主、说罪两缘；二、陈悔词，即正舍罪。
虽无呵、誓，理当自责，后更无违，还同三法。
余准此者，且举一法类通一切故也。
若准戒疏②，众学诸戒故心犯者犯二罪：一、应忏吉，对首悔；二、非威仪吉，责心悔。
准此责心不必误犯，学者详之。
若彼了论，但云不应起如此心，即名责心。
然无轨式，不足准用。
①先悔从生，问：误犯覆藏，对、责之中，依何耶？
若云对首者，岂从生重于根本？
若云责心者，覆心是故作，何须责心？
答：既是故覆，应对悔欤。
然尼钞亦须责心云云。
②若准戒疏，故作中二罪，戒疏及行宗作对、责二悔。
若依济缘二二·四三，俱令对首：故作二罪，并对首悔，误作一罪，但责心悔。
识罪发露。
至一清净比丘所，具仪，云：大德忆念！
我某甲犯某罪。
今向大德发露，后如法忏。
此谓犯已未经明相者，得行斯法。
若已经覆，后随露日，即罪不藏。
若虽经说讫，后还覆者，还成覆藏，更须露罪。
若犯僧残，未经明相即首露者，免吉罗罪，不成覆藏。
余之五聚，同免忏吉。
第二，发露法。
识、疑两露，该通六聚；相从事类，寄此明之。
识罪中。
初示法。
此下，次简辨。
初、简覆、露差别。
又三：初明即露；若已下，次明后露；若虽下，后明重露。
若犯下，二、简所免罪相。
准覆六聚，犯通一吉。
疑罪露法。
余同如上。
应告言：大德忆念！
我某甲比丘于某犯生疑，今向大德发露。
须后无疑时，如法忏悔。
疑罪中。
初指具仪；应下，示词句。
若说戒座上，亦有识、疑两露，如说戒中。
大论云：戒律虽微细，忏则清净。
犯十善戒，虽忏，三恶道罪不除。
如比丘杀畜，罪报犹在。
前已具出。
恐慢性戒，谓言忏已无业。
余如行法所述。
第三，重示中二。
初引智论。
先明化、制两业不同。
如下，举戒显相。
谓提罪虽灭，业道犹存。
前下，示重明之意。
余下，指广，亦即凡圣行法。
善见①云：于大者忏，云大德；小者忏，云长老。
四分②于上座忏者具五法，小者忏具四法，除礼足。
十诵③：应具五法，偏袒，脱革屣，右膝著地，两手捉上座足。
④如悔过法，与欲清净、受岁、出罪等法威仪亦尔。
有四种人，数数犯罪，数数悔过：一、无羞，二、轻戒，三、无怖畏，四、愚痴。
明仪式中。
初引善见明称召。
大小不同者，此亦一往以分。
若就通相，德重为长，腊高名老。
次明礼法。
初四分，明大小具缺：小者于上座具五，上座于小者但四。
言五法，谓偏露右肩、脱革屣、礼足、互跪、合掌也。
十诵，亦同四分，而阙合掌。
捉足即是设礼，然今不必手捉，但作仰承之势耳。
如悔过者，谓同从尊谢过之相。
欲清净即传欲时，受岁即自恣，出罪即悔六聚。
余诸乞法，皆准此仪，故云等也。
上明具仪之相。
有下，示数犯之人。
四句括情，情可见矣。
①善见，通释：考论始终，无如是称之文。
但一部中，上座对下座皆言长老，下座称上座通言大德，可见论第一·六及第五·九等。
善见五·九曰：若大比丘，言长老，我今忏悔等；若小者，头面礼足，叉手言大德，我今忏悔等。
若依四分等，互通言之，无定限也。
若依母论，无礼足仪，彼上座对下座立四法，一、偏袒右肩，二、脱革屣，三、合掌，四、说所犯罪；下座对上座立五法，加第三胡跪，具如彼卷四·二二中。
②四分，彼云：优波离问云：年少比丘在上座前忏悔有几法？
佛言：有五法：偏露右肩，脱革屣，礼足，右膝著地，合掌。
应说罪名、种、相。
四法时，除礼足。
③十诵，五四，具文云：若下座比丘向上座悔过时，应先住五法向上座悔过：从座起，偏袒著衣，脱革屣，右膝著地，以两手捉上座足。
如是三说。
如悔过，与欲清净、受岁、出罪亦如是。
④三说，彼作如是三说，而为大字，非夹注也。
钞者言：此卷正宗戒体，五众同须。
舒轴极繁，事意未尽，幸上下细披。
通结中。
初句指所诠。
次句示所被。
舒下，显略；幸下，劝修。
